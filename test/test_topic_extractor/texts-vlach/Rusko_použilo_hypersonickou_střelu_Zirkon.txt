Rusko použilo hypersonickou střelu Zirkon na Ukrajině, dosvědčují to úlomky

Rusko při útoku na Ukrajinu začátkem února použilo svou novou hypersonickou střelu Zirkon.
Dosvědčuje to značení na nalezených úlomcích, uvedl šéf Kyjevského výzkumného institutu
forenzních expertiz Oleksandr Ruvin. Ruský prezident Vladimir Putin označil Zirkon za součást
nové generace bezkonkurenčních zbraňových systémů.

Nadzvukovou střelu Zirkon Rusko podle Ruvina použilo ve středu 7. února. Ředitel kyjevského
institutu to uvedl na platformě Telegram, kde zároveň zveřejnil záběry úlomků rakety. Nalezeny
byly fragmenty motoru a řídících mechanismů.

Agentura Reuters poznamenala, že jde o novou výzvu pro ukrajinskou protivzdušnou obranu.
Původně protilodní střely Zirkon jsou totiž podle dřívějších prohlášení ruské armády schopny
dosáhnout až devítinásobku rychlosti zvuku a při doletu od 600 do 1 500 kilometrů můžou
zasahovat námořní i pozemní cíle. Pravděpodobně tak budou zasahovat objekty hlouběji v
okupované zemi.
