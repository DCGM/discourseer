1.83. Za které léky se neplatí, lze zjistit na internetu
TISK , Datum: 02.04.2007 , Zdroj: Hospodářské noviny , Strana: 4 , Autor: Petr Vašek , Vytištěno: 74 846 , Prodáno: 60 258 , Infotype: Nepojmenováno ,
Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
ZDRAVOTNICTVÍ

PRAHA, 2. 4. 2007

Čeští pacienti mají nyní možnost získat víc informací o svých lécích než kdykoli předtím. Na internetových stránkách
ministerstva zdravotnictví si mohou od konce minulého týdne nejen velmi jednoduše zjistit maximální doplatek ke svému léku,
jeho složení nebo nežádoucí účinky, ale i jeho stoprocentně hrazenou alternativu. Tak například: pacient užívající lék na
snížení hladiny cholesterolu Sortis zjistí, že za třicetitabletové balení tohoto léku může v lékárně doplatit až 688 korun. Pokud si
ale klikne na jeho plně hrazené alternativy, uvidí, že může svého lékaře požádat o předepsání léku Atorvastatin Ratiopharm, za
který nezaplatí ani korunu. Na druhou stranu se někteří pacienti na webu rychle dozvědí, že k jejich léku žádný stejný lék bez
doplatku neexistuje. Pacientské organizace novinku ministerstva zdravotnictví chválí. »Za tohle musím ministerstvo pochválit.
Lékaři se budou muset připravit na mnohem častější otázky, proč nám předepisují konkrétní lék s doplatkem,« říká šéf Svazu
pacientů Luboš Olejár.
Za užitečné považuje volné zpřístupnění informací o plně hrazených lécích i prezident lékařské komory Milan Kubek.
Upozorňuje ale, že ne každý lék s doplatkem jde nahradit lékem se stejnou účinnou látkou. »Existuje riziko alergií, protože
pomocné látky v léčivu se často liší,« říká Kubek. Doporučuje pacientům, aby se o přechodu na levnější lék domluvili s
lékařem. »Většinou ale nový lék u pacientů zafunguje,« dodává Kubek.
Údaje o doplatcích bude ministerstvo na svých stránkách aktualizovat každý měsíc. O snížení doplatků na léky, které chystají
některé farmaceutické firmy v dubnu, se tak pacienti z internetu dozvědí nejdřív 1. května.
K Zentivě, která už před týdnem prohlásila, že devadesátitabletové balení léku Helicid na žaludeční potíže místo plánovaných
136 korun nebudou pacienti doplácet nic, se v pátek přidala i firma Berlin Chemie. Na její lék proti cukrovce Oltar 3 měl být
podle vyhlášky doplatek až 229 korun. »Snížili jsme cenu a v lékárnách bude bez doplatku,« slibuje marketingový ředitel Marek
Lipovský.
K tomu, aby se nižší doplatek zobrazil i na ministerském webu ale sliby firem nestačí. »Na internetu změny zobrazíme až ve
chvíli, kdy firmy na nižší cenu léku podepíšou smlouvu s pojišťovnou,« upozorňuje šéf odboru farmacie na ministerstvu
zdravotnictví Pavel Šroub.

: Petr Vašek, www.ihned.cz/vasek