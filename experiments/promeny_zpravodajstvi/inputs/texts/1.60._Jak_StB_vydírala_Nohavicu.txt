1.60. Jak StB vydírala Nohavicu
TISK , Datum: 02.04.2007 , Zdroj: Lidové noviny , Strana: 1 , Autor: ROBERT MALECKÝ , Vytištěno: 104 991 , Prodáno: 65 550 , Infotype:
Nepojmenováno , Datum importu: 01.01.0001 00:00 , Čtenost: 203 346 , Rubrika: Titulní  strana , Země: Česko , GRP: 2,26
Bezpečnost chtěla zpěváka stíhat za pobuřování. Místo toho mu nabídla spolupráci

PRAHA Ještě předtím, než se stal zpěvák Jaromír Nohavica agentem Státní bezpečnosti, chtěla ho stejná organizace poslat do
vězení za pobuřování. Vyplývá to z dokumentů, které LN objevily v archivech ministerstva vnitra.
Je pravděpodobné, že zpěvákův podpis spolupráce byl „výměnným obchodem“ za odvrácení trestního stíhání.
Státní bezpečnost podobný postup používala velice často. Snahu o kriminalizaci a následný tlak na podepsání spolupráce zažili
i další zpěváci, třeba Karel Plíhal nebo Wabi Daněk. Ti ale na rozdíl od Nohavici nepodepsali.
Nově objevené dokumenty z let 1983 až 1986, tedy z doby před Nohavicovým podpisem spolupráce, ukazují, jakým způsobem
StB proti zpěvákovi postupovala.
Nejprve zavedla tzv. signální svazek s krycím jménem Sólista. Důvodem byly útoky na socialistické zřízení a zesměšňování jeho
představitelů. Pak StB zařídila, aby bylo Nohavicovi zakázáno veřejné vystupování. Signální svazek Sólista se v archivech
nedochoval. Byl skartován stejně jako agenturní svazek, který na Nohavicu StB vedla pod krycím jménem Mirek. Události z let
1983 až 1986 lze ale rekonstruovat z dochovaných týdenních a čtvrtletních zpráv, které estébáci psali.
Nynější nová odhalení dává zpěvák do souvislosti se svojí popularitou. „Takže jsem zase nepřítel státu. Náhle, jen co jsem
vyhlášen nejprodávanějším zpěvákem roku, se objeví listina nějakého kapitána Státní bezpečnosti,“ píše na svých webových
stránkách. Jeho argumentace stojí na tom, že prý nevěděl, co si o schůzkách jeho řídící důstojník Liberda poznamenával.
Podle nedávno objevených dokumentů se Jaromír Nohavica sešel s Liberdou v letech 1987 a 1988 minimálně v patnácti
případech. Součástí spisů jsou i přehledy útrat, které Liberda při setkáních se svými agenty platil. Zatímco někteří po letech
přiznávají, že za sebe platit nechali, a dokonce si schválně objednávali alkoholické nápoje, Nohavica tvrdí, že by to pro něho
bylo nepřijatelné.
Pokračování na straně 4

Dokončení ze strany 1
I když se svazek týkající se zpěváka nezachoval, lze i po letech jeho činnost poměrně dobře zrekonstruovat. „V některých
případech je to možné vyčíst z plánů práce a vyhodnocení činnosti Státní bezpečnosti. Tyto týdenní a čtvrtletní informace se ve
značné míře zachovaly například na krajských správách v Ústí nad Labem a v Ostravě,“ říká Světlana Ptáčníková, vedoucí
oddělení StB v archivu ministerstva vnitra v Kanicích u Brna. Právě díky důslednosti ostravských estébáků je nyní možné v
archivech najít dokumenty popisující dobu předcházející Nohavicově podpisu spolupráce s StB.
Zpěvák se komunistické tajné policii upsal v roce 1986, StB ho pak jako agenta vedla až do roku 1989. Již dříve byly v
archivech nalezeny dokumenty popisující, jaký typ informací zpěvák Státní bezpečnosti předával.
V lednu 1989 se v pražském kulturním domě dopravních podniků zúčastnil koncertu, během něhož podepsal petici za
propuštění Václava Havla z vězení. Na následující schůzce se svým řídícím důstojníkem Janem Liberdou popsal, kteří lidé mu
petici k podpisu přinesli. Zároveň Liberdu informoval o výroční anketě Rádia Svobodná Evropa o knihu roku, jejíž výsledky mu
přišly poštou.
V létě roku 1989 pak Nohavica vyjel za „železnou oponu“ do Vídně, kde koncertoval pro československé emigranty. Také o této
cestě zpěvák informoval svého řídícího důstojníka, Státní bezpečnost zajímala hlavně Nohavicova schůzka se zpěvákem a
tehdejším redaktorem Svobodné Evropy Karlem Krylem.
Sám Nohavica se ke své spolupráci s komunistickou tajnou policií veřejně příliš nevyjadřuje. Prý myslel, že ji „vybalancuje“, řekl
loni týdeníku Respekt.