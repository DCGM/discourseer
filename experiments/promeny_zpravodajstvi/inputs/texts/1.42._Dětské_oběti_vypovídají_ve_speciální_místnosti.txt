1.42. Dětské oběti vypovídají ve speciální místnosti
TISK , Datum: 02.04.2007 , Zdroj: Právo , Strana: 7 , Autor: Petr Blahuš , Vytištěno: 211 017 , Prodáno: 153 477 , Infotype: Nepojmenováno , Datum
importu: 01.01.0001 00:00 , Čtenost: 274 441 , Rubrika: Zpravodajství , Země: Česko , GRP: 3,05
Zatím ji využívá policie pouze v hlavním městě, zřízeny by ale měly být i na ostatních krajských správách

Pražská policie se může pochlubit unikátem – speciálně vybavenou výslechovou místností pro děti, které se staly obětí nebo
svědky trestné činnosti. Spíše než policejní kancelář připomíná dětský pokoj vymalovaný teplými barvami a plný hraček.
Dobré zkušenosti s tímto způsobem vyšetřování teď přiměly ministerstvo vnitra, aby připravilo nový projekt, na jehož konci mají
být podobné místnosti i na ostatních krajských policejních správách.
„Ministerstvo vnitra vyčlenilo na celý grant částku 2,5 miliónu korun, což znamená, že každý kraj může na výstavbu speciálních
výslechových místností dostat 250 tisíc korun. Do konce dubna očekáváme z jednotlivých krajských správ zaslání projektů a
podle jejich kvality pak tyto granty přidělíme,“ řekla Právu tisková mluvčí ministerstva vnitra Jana Matějusová.

Dítě může bez řeči vše ukázat na loutkách

„Výslech dítěte je něco zcela jiného než dospělé osoby,“ říká Milan Macháček, šéf týmu pátrajícího po pachatelích útoků na
děti z pražských sídlišť Bohnice a Prosek.
Speciální místnost na výslechy dětí je vybavená kamerou a mikrofony. Uvnitř je s dítětem pouze jeden vyšetřovatel. Výslech
sleduje na obrazovce v jiné kanceláři soudce, zapisovatelka, doprovod dítěte a někdy i státní zástupce. Tím je dítě uchráněno
od dalších pro něj stresujících situací. Pro případ, že by bylo pro dítě neúnosné popisovat, co se mu stalo, může použít
speciální loutky – Jáju a Páju.
„Naši lidé procházejí speciálním výcvikem, při kterém jsou s pomocí psychologů na tyto situace připravováni,“ popsala Alena
Kolářová z mravnostního oddělení pražské kriminálky.
Členem jejího týmu se může stát jen policista, který má několikaletou praxi s vyšetřováním této kriminality, nebo má z
předcházejícího povolání zkušenosti např. jako učitel či vychovatel.
„Během necelých dvou let jsme zde provedli přes sto výslechů dětí, které se staly obětí nebo svědkem trestného činu. Další
výslechy tady ale provádějí naši kolegové z obvodů, kteří například řeší případy domácího násilí,“ podotkla.