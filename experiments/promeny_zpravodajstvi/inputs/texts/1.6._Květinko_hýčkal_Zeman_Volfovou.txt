1.6. Květinko, hýčkal Zeman Volfovou
TISK , Datum: 02.04.2007 , Zdroj: Mladá fronta DNES , Strana: 3 , Autor: RADEK LAUDIN , Vytištěno: 171 085 , Prodáno: 144 292 , Infotype:
Nepojmenováno , Datum importu: 01.01.0001 00:00 , Čtenost: 612 533 , Rubrika: Z  domova , Země: Česko , GRP: 6,81
Expremiér přijel na zakládající sjezd Strany důstojného života. Název sám vymyslel

Jihlava - Expremiér Miloš Zeman měl v sobotu důvod usmívat se na všechny strany. Přijel do Jihlavy na sjezd nové Strany
důstojného života, jejíž název sám vymyslel.
Když vešel jako host do jednacího sálu hotelu Gustav Mahler, všichni delegáti povstali a začali tleskat. Muzikanti na balkoně do
toho troubili fanfáru.
A nová předsedkyně strany Jana Volfová rozevřela náruč a nastavila tvář k polibku. K úplné spokojenosti jí v ten moment
chyběli jen poslanci Miloš Melčák a Michal Pohanka, kteří nakonec do Jihlavy nedorazili. Melčák alespoň nové straně poslal
pozdrav v SMS zprávě.
Zeman, přestože se v sále zdržel jen několik minut a pak odešel na oběd, byl hlavní hvězdou sjezdu. Jeho příjezd dokonce na
chvíli ucpal Křížovou ulici. „Neočekávejte ode mě jakékoliv politické prohlášení,“ odmítal otázky novinářů.
Volfová předem režírovala velkolepý příchod Zemana do sálu. Delegáty nabádala, aby počkali s odchodem na oběd, protože
poloprázdný sál by při vstupu expremiéra nevypadal dobře. A účastníci poslechli.
Zeman pak z pódia připomněl, jak předseda ČSSD Jiří Paroubek přirovnal Volfovou k přerostlé řvoucí myšce. Ocenil, že
nereagovala uraženě, ale bonmotem.
„Ona tehdy prohlásila, že nemá nadváhu, ale podvýšku. Politik, který si nedokáže dělat legraci i sám ze sebe a prochází
politickou krajinou s věčně zachmuřenou tváří, nemůže být nikdy dobrý politik,“ uvedl Zeman ve zjevné narážce na Paroubka.
Pak se otočil k Volfové s oslovením květinko křehká, podvyživená a popřál jí úspěch.
„Důstojný život neznamená, že jezdíte v jaguáru a trávíte dovolenou v Karibiku. Důstojný život znamená, že nepotřebujete
prohledávat portmonku, když najednou onemocníte,“ vzkázal nové straně bývalý předseda ČSSD.
„Zeman by měl do naší nové strany vstoupit,“ přál si po jeho krátkém vystoupení třiadevadesátiletý Robert Poláček, nejstarší
účastník jihlavského sjezdu. Stejně jako Zeman i Poláček je bývalý sociální demokrat. Stal se jím však podstatně dřív, již v roce
1937.