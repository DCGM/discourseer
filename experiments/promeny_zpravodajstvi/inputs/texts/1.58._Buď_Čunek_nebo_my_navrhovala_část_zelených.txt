1.58. Buď Čunek, nebo my, navrhovala část zelených
TISK , Datum: 02.04.2007 , Zdroj: Lidové noviny , Strana: 1 , Autor: PETR KUČERA, JANA MACHÁLKOVÁ , Vytištěno: 104 991 , Prodáno: 65 550 ,
Infotype: Nepojmenováno , Datum importu: 01.01.0001 00:00 , Čtenost: 203 346 , Rubrika: Titulní  strana , Země: Česko , GRP: 2,26
PRAHA Straně zelených došla trpělivost s excesy vicepremiéra Jiřího Čunka (KDU-ČSL). Tvrdí, že jeho výroky o Romech a
politické postoje poškozují vládu, a požadují, aby bylo svoláno jednání špiček vládních stran. Na něm budou prosazovat, aby
Čunek z vlády odešel.
Na řešení, jak se postavit k problému Čunek, padla podstatná část schůzky vedení Strany zelených a poslaneckého klubu,
která původně měla patřit tématu chystaných reforem. Podle informací LN měli nejtvrdší Čunkovi odpůrci dokonce vystoupit s
ultimátem: buď z vlády odejde lidovecký předseda, nebo Strana zelených.
Výsledné usnesení je ale mírnější. Zelení v něm konstatují, že Čunkovy výroky na adresu Romů opakovaně poškozují
důvěryhodnost vlády, podněcují nesnášenlivost ve společnosti a neslučují se s politikou vlády k menšinám. A premiéra Mirka
Topolánka vyzývají k jednání koaličních špiček (tzv. K9), kde budou navrhovat Čunkovo odvolání.
„Pro nás je to téma extrémně citlivé, protože lidská práva jsou jedním ze dvou pilířů naší politiky,“ prohlásil předseda Strany
zelených Martin Bursík. „Já myslím, že v kontextu tohoto bodu je zcela zřejmé, jaký je náš postoj a s čím asi budeme na tom
jednání vystupovat,“ podotkl.
Současnou situaci Bursík považuje za neudržitelnou. V Čunkově případě prý nejde o ojedinělý úlet, ale o opakované výroky,
které vycházejí z jeho postojů.
Čunkovy protiromské výroky kritizují už i někteří jeho spolustraníci. A v sobotu je odmítla i ODS.
Pokračování na straně 2

Dokončení ze strany 1
„Považuji za povinnost demokraticky smýšlejícího člověka se distancovat od nevhodných výroků Jiřího Čunka,“ uvedl včera
poslanec KDU-ČSL Pavel Severa.
Podle něj mělo Čunkovy výroky odsoudit i předsednictvo lidovců. „Mlčení by zpochybňovalo principy, které lidovci vždy
zastávali,“ řekl poslanec Severa.
Čunek minulý týden na otázku čtenáře deníku Blesk, jestli stát bude kromě Romů dotovat také ostatní občany, odpověděl: „To
se budete muset jet někam opálit, začít dělat s rodinou binec, na náměstí dělat ohně.“ Včera se omluvil. „Omlouvám se všem
těm, kteří jsou tím pobouřeni, protože patří do nějakých minoritních skupin, ale zároveň jim chci říct, že to nepochopili,“ uvedl.
Kvůli Čunkovi se šéfové všech tří koaličních stran sešli naposledy minulou středu. Setkání inicioval Bursík. Ten šéfa lidovců
vyzval, aby kvůli svému obvinění z korupce dočasně odešel ze všech vládních funkcí.
Čunek to však odmítl s tím, že pokud by vládu skutečně opustil, jen by tím přiznal, že je vinen. Zelení se s tímto vysvětlením
spokojili a rozhodli se, že už dále nebudou na jeho rezignaci tlačit. Čunkův alespoň dočasný odchod chtěl také Topolánek. Ani
on mu však nakonec „nůž na krk“ nedal.