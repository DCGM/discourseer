1.13. Takto žáky zkoušet nechceme
TISK , Datum: 02.04.2007 , Zdroj: Mladá fronta DNES , Strana: 3 , Autor: JAN MATES , Vytištěno: 171 085 , Prodáno: 144 292 , Infotype: Nepojmenováno ,
Datum importu: 01.01.0001 00:00 , Čtenost: 612 533 , Rubrika: Z  domova , Země: Česko , GRP: 6,81
OBTÍŽNÉ PŘIJÍMAČKY Proč odmítla ministryně školství a jak hodnotí testy ti, co je zkusili

Praha - Stresující zkoušky nabiflovaných znalostí musí z přijímacích zkoušek na střední školy zmizet, říká ministryně školství
Dana Kuchtová (Strana zelených). Chce prosadit hodnocení žáků podle toho, co dokázali a jak aktivní byli na základní škole.

* Proč jste odmítla zkusit si přijímací testy na střední školu?

Protože právě takto už nechceme zkoušet ani žáky a studenty. Dlouhá léta se v přijímacím řízení na střední školy používaly
zkoušky nabiflovaných znalostí. Na základě jednoho jediného testu někdy neprošli žáci, kteří mohli být lepší studenti než ti, kteří
se něco dokážou naučit nazpaměť. Nemálo žáků neudělá zkoušku kvůli trémě a stresu. Proto chci, aby klasických přijímaček
bylo co nejméně. Uvědomujeme si ale, že není možné je úplně zrušit, protože na některé prestižní školy bude vždycky nával,
takže nějakou formu zkoušek potřebují.

* Podle čeho tedy mají školy vybírat studenty?

Přijímací řízení se dá naplnit úplně jinak. V dlouhodobém plánu pro střední školství máme přijímací řízení definované jako celé
portfolio, které student nabízí a škola je hodnotí. Zahrnuje to známky, výstupní hodnocení od učitele, seminární práce žáka,
jeho mimoškolní aktivity, práce z různých kroužků, úspěchy v soutěžích a podobně. To všechno by student předložil a střední
škola by už nemusela vypisovat zkoušky. Těm, které mají převis poptávky, doporučuji místo znalostních zkoušek testy
studijních dovedností. Ty děti nestresují, protože nezkoušejí znalosti, ale prokazují, jak jsou schopny logicky myslet a
komunikovat. Děti je mohou dělat třikrát a započítává se jen nejlepší výsledek.

* Co pro změnu přístupu středních škol k přijímačkám udělá ministerstvo?

Podobu přijímacího řízení si určují školy samy. Ministerstvo není jejich zřizovatelem. V posledních dvou letech mnohé od testů
znalostí ustoupily. Jeden důvod je, že na střední školy přicházejí slabší populační ročníky. Školy, místo aby si vybíraly, musí
naopak o studenty bojovat. Některé už žádné zkoušky nepořádají a berou vlastně všechny uchazeče. Jiné berou podle
průměru známek ze základní školy. Ministerstvo může změnit školský zákon, který například stanoví, že přijímací řízení se
skládá z onoho portfolia, a také definuje, jak mají učitelé dělat výstupní hodnocení. To sice dělají už nyní, ale nefunguje to a
střední školy k němu nepřihlížejí.

* Proč se výstupní hodnocení neosvědčilo?

Protože je v zákoně definované jako hodnocení studijních předpokladů žáka. A to je chyba. To žádný učitel nemá hodnotit,
není psycholog. Když tam napíše, že žák není studijní typ, tak mu může zkomplikovat celý život. Mým cílem je, aby výstupní
hodnocení poskytovalo o žákovi informace, nikoli soud. Jak byl aktivní, do jakých kroužků chodil, jaké tam měl výsledky a
podobně. Tato informace, pokud nebude dlouhá, může být pro ředitele středních škol cenná. Vedle toho by se pravděpodobně
zachovaly známky. Já na tom sice netrvám, ale zase nejsem úplně pro to, aby se rušily tradice.

„Chci, aby klasických přijímaček bylo co nejméně.“ Dana Kuchtová

Graf