1.72. O nájem olomouckých nemocnic bude boj
TISK , Datum: 02.04.2007 , Zdroj: Hospodářské noviny , Strana: 1 , Autor: Zuzana Kubátová, Vladimír Piskáček , Vytištěno: 74 846 , Prodáno: 60 258 ,
Infotype: Nepojmenováno , Datum importu: 01.01.0001 00:00 , Čtenost: 152 984 , Rubrika: Titulní  strana , Země: Česko , GRP: 1,70
PRAHA, 2. 4. 2007

O pronájem tří nemocnic v Olomouckém kraji – v Přerově, Prostějově a ve Šternberku – se zřejmě strhne velký boj. Je to totiž
poprvé, co se mohou soukromé firmy ucházet o provozování takto velkých nemocnic – jejich výnosy loni dosáhly dohromady
téměř 1,5 miliardy korun.
Olomoucký kraj tak ovšem ušetří: ročně musel na provoz těchto tří zařízení přispívat zhruba 50 miliony korun.
O nemocnice, na jejichž pronájem vypsal kraj výběrové řízení minulý týden, již projevila zájem společnost Agel. Ta patří do
impéria ocelářského magnáta Tomáše Chrenka a provozuje už osm zdravotnických zařízení. Tím jako jediná česká soukromá
firma splňuje jednu z podmínek tendru: zkušenosti s provozováním zdravotnických zařízení srovnatelné velikosti. Přesto nemá
Chrenek nic jisté. Z informací HN totiž vyplývá, že se o moravské nemocnice budou zcela jistě ucházet i silné rakouské
společnosti, jako je například Vamed. »Tendru se pravděpodobně zúčastní i Němci – předpokládal bych zájem společností
Helios či Fresenius. Čekám, že to bude na Olomoucku hodně zajímavá soutěž,« uvádí zdroj, který má detailní informace o
zdravotnickém trhu v Evropě, před chystanou privatizací však nechce vystupovat veřejně.
»Do výběrového řízení na tři nemocnice na Olomoucku se určitě přihlásíme,« říká šéf Agelu a bývalý ředitel pražské nemocnice
Na Homolce Oldřich Šubrt. »Specifika zdravotnictví Olomouckého kraje důkladně známe, protože už od roku 2004 působíme v
šumperské nemocnici. Máme také zkušenosti s využíváním součinnosti nemocnic v našem řetězci, takže jsme schopni zajistit,
aby byla každá kapacita optimálně využita a šetřily se náklady na provoz,« říká. Agel se po dalších nemocnicích ke koupi
rozhlíží také v polském a slovenském pohraničí.
Kromě Agelu, který se nemocničnímu byznysu věnuje již pět let a vložil do něj už přes 700 milionů korun, soukromí investoři
zatím většinou s velkou expanzí v této oblasti váhají.
Pokračování, str. 5

O olomoucké špitály svedou zájemci boj
Dokončení ze str. 1
»Nepředpokládám, že bychom se o moravské nemocnice ucházeli, i když to zatím nemohu stoprocentně vyloučit, ale
nevstupujeme zatím v Čechách do zdravotnictví nijak agresivně, kupujeme spíš menší zařízení jako biolaboratoře a
specializovaná pracoviště. Celá oblast je ještě příliš citlivá,« řekl Patrik Tkáč, partner investiční společnosti J&T, která vlastní tři
nemocnice na Slovensku. »I na Slovensku zatím zdravotnictví spíš testujeme. A zjišťujeme, že je s nemocnicemi strašně moc
práce,« podotýká Tkáč.
Nemocnice chce svěřit soukromníkům také Středočeský kraj, který hodlá do konce května pronajmout či prodat 11
zdravotnických zařízení. Ta jsou ovšem ve srovnání s těmi olomouckými mnohem menší. Pro srovnání: jejich obrat dohromady
nedosahuje ani obratu prostějovské nemocnice.
Ostatní kraje se v současné době svých nemocnic zbavovat nechtějí. Na rozdíl od předchozích let mohou totiž od letoška na
rozvoj nemocnic získat další prostředky. »V kraji máme tři nemocnice a hodláme do nich investovat za pomoci peněz z
evropských fondů. O pronájmu či prodeji zatím nediskutujeme,« řekl HN hejtman Karlovarského kraje Josef Pavel.
Na čem se však většina krajů shoduje, je slučování nemocnic do jedné akciové společnosti. »Akciová společnost má průhledné
hospodaření a její vedení ručí svým majetkem. Od začátku července sloučíme našich pět nemocnic do jedné akciové
společnosti,« uvedl například hejtman Ústeckého kraje Jiří Šulc.

: Zuzana Kubátová, Vladimír Piskáček, www.ihned.cz/autori