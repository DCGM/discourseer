1.79. Volfová neuspěla, známé tváře nepřišly
TISK , Datum: 02.04.2007 , Zdroj: Hospodářské noviny , Strana: 4 , Autor: Petr Vašek , Vytištěno: 74 846 , Prodáno: 60 258 , Infotype: Nepojmenováno ,
Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
POLITICKÉ STRANY

Ještě před týdnem se šéf ČSSD Jiří Paroubek na sjezdu obával, že by nová levicová strana Jany Volfové mohla odlákat z klubu
sociálních demokratů pět poslanců. Poté, co se Volfová stala na ustavujícím sjezdu předsedkyní Strany důstojného života, to
ale vypadá, že může zůstat Paroubek v klidu.
Nikdo z poslanců ČSSD totiž za Volfovou do Jihlavy nepřijel a »přeběhlík« Miloš Melčák (exposlanec ČSSD, který s kolegou
Pohankou umožnil vznik Topolánkovy vlády), se kterým se na sjezdu hodně počítalo, poslal jen pozdravnou esemesku.
Z dřívějších špiček sociální demokracie se údajně kvůli zdravotním problémům omluvili exministři Miroslav Grégr a Jan Fencl. Z
dřívější »staré party zemanovců« tak nakonec za Volfovou přijeli jen dva Zemanové – bývalý šéf strany Miloš a někdejší ministr
školství Eduard.
Ani jeden se ale členem nové strany nestal a pravděpodobně ani nestane. Miloš Zeman na sjezdu každou chvíli opakoval, že
se stal »doživotním nestraníkem« a Eduard Zeman přijel jen díky starému přátelství. »Přeji Janě Volfové úspěch. Členem ČSSD
ale zůstávám,« řekl HN Eduard Zeman.
I když Miloš Zeman Volfové slíbil, že jí tu a tam s lecčím poradí, bude muset Volfová svou novou stranu aspoň v prvních
měsících táhnout prakticky sama. K dispozici sice má dohromady zhruba tisícovku členů ze zbytku Strany za životní jistoty,
Nezávislých demokratů nebo Svobodných, nikdo z nich ale nemá s vysokou, ale ani s krajskou politikou téměř žádné
zkušenosti. Ani politické výsledky samotné Jany Volfové nejsou po jejím odchodu z ČSSD povzbudivé. Jako kandidátka
Nezávislých demokratů loni v Moravskoslezském kraji vyhořela ve sněmovních i v senátních volbách.
Kromě toho Volfová zakládá stranu vlastně na koleně. »Sjezd za 130 tisíc jsme financovali ze členských příspěvků. Žádného
sponzora nemáme,« přiznává Volfová.
Strana důstojného života chce brát hlasy sociálním demokratům a komunistům. »Chceme se mnohem víc než oni zaměřit na
ženy, tělesně postižené, seniory a lidi, kteří trpí domácím násilím. Na rozdíl od ČSSD a KSČM také chceme být stranou
slušných lidí. Slušnost už se z naší politiky úplně vytratila,« říká Volfová.
Jenže nových malých stran, které chtěly do »zkažené« politiky vrátit slušnost, už v Česku za posledních deset let vzniklo
několik. A žádná z nich díru do světa neudělala. Postupně z politické mapy víceméně zmizely strany jako Cesta změny, Naděje,
ale i Unie svobody. A politologové podobný osud předpovídají i novému projektu Jany Volfové. »Mohla by sice získat nějaké
hlasy od příznivců Miloše Zemana, těch je ale čím dál méně. Proto její pokus o založení nové parlamentní strany
pravděpodobně krachne,« říká politolog z pražské Fakulty sociálních věd Petr Just.

***

Jak uspěly další »nové« strany

NEZÁVISLÍ DEMOKRATÉ (vznik 2005) – Založil Vladimír Železný s Janou Volfovou. Ve volbách získali 0,68 procenta hlasů.
Poté se strana rozpadla.
EVROPŠTÍ DEMOKRATÉ JANA KASLA (vznik 2002) – Do pražského zastupitelstva získali 18 procent. Loni do sněmovny dvě
procenta. Preference mají poloviční.
LIBERÁLNĚ REFORMNÍ STRANA (vznik 2002) – V roce 2002 do sněmovny nekandidovala a v roce 2006 ve volbách do
sněmovny dostala 253 hlasů.
NADĚJE (2002) Ve volbách do sněmovny v roce 2002 získala 0,62 procenta. V roce 2006 už nekandidovala.
CESTA ZMĚNY (vznik 2001) – V roce 2002 měla 0,27 procenta. V roce 2006 už nekandidovala.

: Petr Vašek, www.ihned.cz/vasek