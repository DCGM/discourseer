1.65. Důrazní prosebníci
TISK , Datum: 02.04.2007 , Zdroj: Lidové noviny , Strana: 2 , Autor: Martin Weiss , Vytištěno: 104 991 , Prodáno: 65 550 , Infotype: Nepojmenováno ,
Datum importu: 01.01.0001 00:00 , Čtenost: 203 346 , Rubrika: Politika , Země: Česko , GRP: 2,26
Zelení by se neměli bát položit vládu. Oni ji totiž nepoloží

KOMENTÁŘE LN

Co by se stalo, kdyby se zelení rozhodli, že výzev k jednání na téma Čunek již bylo dost? Pro tu část voličstva zelených, kterou
pro stručnost označíme poněkud tendenčním názvem tábor pravdy a lásky, představují poslední Čunkovy výroky obzvlášť
nestravitelné sousto. Mnozí z nich ještě docela nevydýchali, že Bursík zavedl stranu do koalice s ODS. Tito lidé měli názor na
Čunka hotový ve chvíli, kdy se dozvěděli o tom, jak stěhoval vsetínské Romy, a jeho trestní stíhání přijali už jako potvrzení
toho, co si od začátku mysleli.
Dobře, ale dorostla Čunkova otázka do takové morální závažnosti, že si vyžaduje opuštění vlády? Třeba nedorostla, ale jsou
zde i jiné důvody. Zelení toho totiž ve vládě mnoho nedosáhli. Jejich názory se sice promítly do vládního programu, ale dál asi
neproniknou. Nikdo by například nemohl z vystupování ministrů ODS ani náhodou nabýt dojmu, že se zřekli myšlenky na stavbu
dalších jaderných elektráren. Když jde o Evropskou unii, mluví Topolánek, Vondra a zejména Zahradil, jako by žádní zelení
neexistovali. Za dosavadní klidný dojem může hlavně dobrý osobní vztah premiéra Topolánka s Martinem Bursíkem, ale tím se
všechno překlenout nedá.
Rozmrzelost voliče zelených, který by byl od počátku dal přednost koalici s levicí, tedy nemělo co rozptýlit. Naopak se musí cítit
téměř zrazen počínáním ministra Schwarzenberga – Temelín na přání Rakušanů nezavřel, na evropskou ústavu nepřísahá,
americký protiraketový štít zjevně podporuje. Nejeden zelený si musí říkat, že by snad bylo lepší, aby v takové vládě nebyli. A
Jiří Paroubek jim rád občas připomene, kde je jejich přirozené místo.
Ten nejsilnější argument, proč by se zelení neměli bát položit vládu, je ten, že ji nepoloží. Topolánek o ni nebude chtít přijít. Co
by se stalo, kdyby zeleným vyhověl a Čunka odvolal? Lidovci by byli samozřejmě rozhořčeni. A dál? Opustili by bez váhání své
kanceláře na ministerstvech s vědomím, že se do nich nejspíš hned tak nevrátí, na finance možná nikdy – vsadil by si někdo na
to? Za to že by lidovcům stál vsetínský starosta? Zelení nemají mnoho co ztratit.

Čtěte „Buď Čunek...“ na str. 1 a 2