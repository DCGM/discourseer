1.51. Sklepy se změnily v turistické korzo
TISK , Datum: 02.04.2007 , Zdroj: Právo , Strana: 7 , Autor: Milan Vojtek , Vytištěno: 211 017 , Prodáno: 153 477 , Infotype: Nepojmenováno , Datum
importu: 01.01.0001 00:00 , Čtenost: 274 441 , Rubrika: Zpravodajství , Země: Česko , GRP: 3,05
Slunce zářící na obloze a odrazy jeho světla, uvězněné v lahvích ušlechtilého vína, byly hlavní devízou sobotního putování
vinnými sklepy, které připravilo Sdružení velkobílovických vinařů.
Jednatřicet vinařů z města, které se chlubí největší výměrou vinic ve svém katastru, otevřelo v sobotu dokořán dveře svých
vinných sklepů. A měli se po celý den co otáčet, protože již ve čtrnáct hodin hlásili pořadatelé dva tisíce prodaných vstupenek.
„Připravili jsme jich 2500. Protože je zřejmé, že se nám nebude dostávat vstupenek, použijeme ještě zbylé od loňska. Vinaře
jsme již upozornili, že v případě velkého zájmu budeme muset využít i staré vstupenky, a to se potvrzuje. Zájem je letos opravdu
skvělý,“ řekl Michal Fic, který se na pořádání akce podílel.
Zatímco v předchozím, premiérovém ročníku navštívilo rozsáhlou sklepní kolonii v sousedství Velkých Bílovic asi tisíc milovníků
dobrého vína, letos se sklepní městečko proměnilo v rušné korzo.
Mezi návštěvníky nechyběla ani herečka Iva Janžurová. Právu řekla, že ji do Velkých Bílovic přivedlo přátelství s ředitelem
Habánských sklepů Josefem Svobodou. Ve vinném sklepě představila jeho kolekci fotografií.
„Samozřejmě jsem přijela také ochutnat dobré víno,“ řekla herečka, která má ve vinařských kruzích pověst respektovaného
znalce vína.
Na pořádání akce má zásluhu především Sdružení velkobílovických vinařů, které se mohlo opřít o podporu městského úřadu.
Návštěvníkům nabídli dokonalý servis včetně autobusových linek, kroužících celý den po zvláštních trasách mezi sklepy.
„Chtěli jsme prodat jedinečnost Velkých Bílovic, jejich prvenství ve výměře vinic a také kvalitní výsledek práce vinařů.
Samozřejmě, jde nám také o prodej vína, aby se o nás vědělo,“ dodal Fic.
Za vstupenku zaplatili lidé pět set korun. V ceně měli nejen možnost degustace ve sklepích, ale také dva stokorunové poukazy
na odběr vína v libovolném sklepě, takže návštěvníci z různých koutů země, ale i ze Slovenska a Rakouska, hodnotili cenovou
politiku pořadatelů vesměs pozitivně.