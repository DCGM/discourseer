1.25. Zelení už mají Čunka dost
TISK , Datum: 02.04.2007 , Zdroj: Právo , Strana: 1 , Autor: (gö, ton) , Vytištěno: 211 017 , Prodáno: 153 477 , Infotype: Nepojmenováno , Datum importu:
01.01.0001 00:00 , Čtenost: 274 441 , Rubrika: Titulní  strana , Země: Česko , GRP: 3,05
Vadí jim jeho výroky o Romech * Těmi pobouřil i ostatní politické strany

Vlastní zpráva

Zeleným dochází trpělivost s vicepremiérem Jiřím Čunkem. Ten kromě toho že je trestně stíhán v korupční aféře, pobouřil
politiky svým xenofobním výrokem na adresu Romů.
I když se vicepremiér včera v poledne za své výroky veřejně omluvil, v podvečer vedení SZ vyzvalo premiéra Mirka Topolánka
ke svolání koaliční schůzky. Ta by se měla zabývat poškozováním vlády Čunkovými výroky a jeho setrváním ve vládě.
Topolánek byl v té chvíli na cestě z Afghánistánu. Den předtím však i ODS označila výrok šéfa lidovců za xenofobní.

„Poškozuje tím důvěryhodnost vlády“

Zelení svůj požadavek řešit Čunkovu politickou budoucnost sdělili na své bleskově svolané mimořádné tiskové konferenci za
přítomnosti předsedy strany Martina Bursíka, ministryně Džamily Stehlíkové a poslankyně Kateřiny Jacques.
Zelení soudí, že Čunkovy výroky na adresu Romů opakovaně poškozují důvěryhodnost vlády a podněcují nesnášenlivosti ve
společnosti. Upozorňují, že záležitosti romské komunity přísluší jejich ministryni Stehlíkové.

Omluvil se až po kritice

Čunek se včera sice za své výroky na adresu Romů omluvil, ale hned poznamenal, že byl nepochopen a že výrok byl vytržen z
kontextu. „Omlouvám se všem těm, kteří jsou tím pobouřeni, protože patří do nějakých minoritních skupin, ale zároveň jim chci
říci, že to nepochopili,“ prohlásil včera v diskusi televize Prima.
V pátečním Blesku na dotaz čtenáře, zda se budou dotovat i ostatní lidé jako Romové, Čunek odpověděl: „To se budete muset
jet někam opálit, začít dělat s rodinou binec, na náměstí dělat ohně a potom se vás teprve někteří politici zastanou a řeknou –
on je chudák.“

Dolejš: slušný člověk to nedělá

Čunek tvrdil, že jeho slova byla vytržená z kontextu, že netušil, že dojde ke zveřejnění jeho vyjádření a že „nemluvil k národu“,
ale k politikům. Blesk přitom zveřejnil části odpovědí z telefonických hovorů, které Čunek vedl s jeho čtenáři. Za „jednoznačně
rasistický, xenofobní“ označil tento Čunkův výrok jeho spoludebatér místopředseda KSČM Jiří Dolejš. Podle jeho názoru nelze
tímto způsobem hodnotit příslušníky jiných etnik. „To nedělá ani křesťanský politik, to nedělá ústavní činitel, to nedělá ani
slušný člověk,“ řekl na Primě. Z více než deseti tisíc lidí, kteří v televizi přes mobil hlasovali, zda šlo o výrok rasistický, jen osm
procent souhlasilo.
Vyřčenou omluvu vicepremiéra považuje Dolejš za nedůvěryhodnou.
(Pokračování na str. 2)

(Pokračování ze str. 1)
Čunkovi vmetl, že si na Romech chtěl „vytřískat politický kapitál“. Vicepremiér loni proslul známou kauzou, kdy jako starosta
Vsetína nechal Romy vystěhovat z města.
A co na to lidovci? „Je dobře, že se omluvil, jsem tomu rád, protože ten jeho výrok byl mimořádně nešťastný,“ uvedl včera pro
Právo ministr financí Miroslav Kalousek (KDUČSL). Také lidovecký ministr bez portfeje Cyril Svoboda (KDUČSL) včera Čunkovu
omluvu uvítal. „Je to spíš otázka stylu než zlého úmyslu,“ řekl Právu na adresu svého předsedy.
Ostřejší však byl poslanec KDU-ČSL Pavel Severa. „Považuji za povinnost demokraticky smýšlejícího člověka se distancovat od
nevhodných výroků Jiřího Čunka,“ uvedl v prohlášení, které zaslal ČTK.
Předpokládá, že předsednictvo KDU-ČSL zaujme jednoznačné stanovisko k výroku, protože „mlčení by zpochybňovalo principy,
které lidovci vždy zastávali“, napsal Severa. Dodal také, že politik by měl hledat způsoby, jak problémy zmenšovat a řešit, ne
„zvyšovat napětí ve společnosti populistickými výroky“.
Už v sobotu výroky šéfa lidovců ostře zkritizoval jeho koaliční spojenec – občanští demokraté.
„Výkonná rada ODS se distancuje od xenofobních výroků Jiřího Čunka na adresu občanů romské národnosti,“ citoval usnesení
premiér a šéf ODS Mirek Topolánek.
Ministr vnitra a místopředseda ODS Ivan Langer označil Čunkovy výroky za „takové hloupé furiantství. Já si nemyslím, že to
myslel zle a vážně, ale měl by si víc uvědomovat fakt, že když takto promluví ministr vlády, místopředseda vlády, tak je to něco
úplně jiného, než když to říká vsetínský starosta“.
Ostře kritický postoj zaujali i soc. demokraté, kteří Čunkovy výroky považují za „ostudné“. Zároveň se pozastavili nad
usnesením ODS, neboť její předseda proslul výrazy, jimiž pobouřil například odbojáře.
„Vzhledem k tomu, že se premiér Topolánek dosud neomluvil lidem, kteří v boji proti nacismu nasazovali svůj život, považujeme
stanovisko výkonné rady ODS za pokrytecké,“ uvedla ČSSD v prohlášení. A v souvislosti s Čunkem soc. dem. napsali:
„Bohužel platí, že jaký pán, takový krám.“
Podle Čunka stát nemá pomáhat těm, kdo se nechovají, jak mají. Čunek považuje za špatné, že stát Romy jenom dotuje a
nepožaduje od nich nic. Podle něj by všichni ti, kteří pobírají sociální dávky, měli několik dnů v týdnů odpracovat na veřejně
prospěšných pracích. Pokud to odmítnou, dávky by se jim měly po půl roce snižovat. „To je práskání bičem nad hlavou těch,
kteří jsou na dně,“ kontroval Dolejš. Podle něj většina nezaměstnaných lidí nemůže sehnat práci, a nikoliv že nechce pracovat.
Již v pátek Čunkova slova pobouřila zástupce 16 romských organizací, kteří žádali Topolánka, aby se od chování lidoveckého
místopředsedy vlády veřejně distancoval. Čunkovo řešení romské problematiky označují za „nástup klerofašismu v ČR“.