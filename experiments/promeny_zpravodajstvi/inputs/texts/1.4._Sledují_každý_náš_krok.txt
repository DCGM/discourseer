1.4. Sledují každý náš krok
TISK , Datum: 02.04.2007 , Zdroj: Mladá fronta DNES , Strana: 6 , Autor: JAKUB POKORNÝ , Vytištěno: 171 085 , Prodáno: 144 292 , Infotype:
Nepojmenováno , Datum importu: 01.01.0001 00:00 , Čtenost: 612 533 , Rubrika: Z  domova , Země: Česko , GRP: 6,81
Ulice i obchody zaplavují bezpečnostní kamery. Mnohdy narušují soukromí lidí

Praha - Díky kamerám zastavili ve dvou městech strážníci člověka, který se chtěl zabít. Na monitoru v Brně rozpoznal technik
muže, který si v parku podřezává žíly, a poslal k němu záchrannou službu.
Jeho kolega v Ústí loni viděl na Mariánské skále v centru města paní, která chtěla skočit dolů, a vyrazila za ní hlídka policie.
Život v Česku sledují v každém velkém městě stovky, možná tisíce kamer a jejich počet stále stoupá. V Praze hlídá bezpečnost
400 kamer napojených na policii a městskou policii. Další slouží i v bankách, metru či obchodních centrech.
„Kamery jsou jednoznačně efektivní v boji proti kriminalitě. Když budu vědět, že moji ulici některá snímá, nechám tam bez obav
zaparkované auto,“ říká bezpečnostní konzultant Jan Rieger, který kdysi sám vlastnil ochrannou agenturu Rieger Security.
Dokonce se podle něho hypermarket neobejde ani bez „neviditelných“ kamer, protože spousta bystrých zlodějů najde místo,
kam viditelná kamera nemíří.
Kamery mohou lidem život i znepříjemnit. Kromě průniku do soukromí přinášejí i bezpečnostní rizika. „Nad každou pokladnou v
hypermarketu máte kameru a ta dokáže zaznamenat PIN, který zákazník zadává při placení. Kdyby byl mezi strážnými tipař
zlodějů, a to někdy bývá, tak dá echo kapsáři,“ popisuje rizika Rieger.
Ten volá po lepší kontrole lidí, kteří přenosy z kamer sledují. Dokonce mluví o tom, že „pod kamerou“ by mělo být i samo
kamerové středisko. Ani to však nemusí stačit, protože nikdo nemá čas prohlížet hodiny dlouhý záznam.
Stejně tak je možné, aby si pracovník u monitorů například udělal kopii záznamu na CD, pokud třeba zahlédne v obchodě něčí
manželku s milencem. Nikdo si ho nevšimne. Kopie se běžně dělají už kvůli policii. Ale vidí kamery naopak vše, co mají? V lednu
vandal poškodil vzácný hebrejský nápis na jedné ze soch Karlova mostu v Praze a najednou se ukázalo, že kamery na
Mosteckých věžích se naneštěstí „dívaly“ někam jinam. Navíc se záznam neuchovával. „Kamery na mostě nebyly napojeny na
bezpečnostní systém. Po události, pokud vím, budou vyměněny za lepší,“ vysvětlil náměstek ředitele pražské městské policie
Ludvík Klema.
Kamery však nepůsobí jen proti kriminalitě. Další sledují plynulost dopravy (pod dohledem je celý tunel Valík na plzeňském
obchvatu) nebo třeba umožňují lyžařům prohlédnout si přes internet, zda je na horách sníh.

* Policejní kamery

Počet kamer v krajských městech
Praha – 400 (rovnoměrně rozmístěné po hlavním městě)
Brno – 67 (pouze centrum města)
Plzeň – asi 30 (z toho čtyři webové; na náměstí Republiky jsou dvě, hodně jich je na křižovatkách)
Liberec – 19 (centrum)
Ústí nad Labem – 15 (centrum, letní kino, Matiční ulice)
Pramen: městské policie