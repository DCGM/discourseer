1.43. Hrady a zámky otevřely brány návštěvníkům
TISK , Datum: 02.04.2007 , Zdroj: Právo , Strana: 5 , Autor: Jana Pechová , Vytištěno: 211 017 , Prodáno: 153 477 , Infotype: Nepojmenováno , Datum
importu: 01.01.0001 00:00 , Čtenost: 274 441 , Rubrika: Zpravodajství , Země: Česko , GRP: 3,05
Sezónu zahájila i romantická Telč, vítěz ankety o nejpohádkovější zámek * Ministr kultury chce více peněz pro památky

Slavnostní otevření bran nejpohádkovějšího zámku v Česku, státního zámku Telč, zahájilo v sobotu 31. března letošní
turistickou sezónu památek.
Kromě desítky kastelánů z celé vlasti, zástupců Národního památkového ústavu (NPÚ), krajského hejtmana a starosty Telče se
akce, která by se ráda stala základním kamenem nové tradice, zúčastnil i ministr kultury Václav Jehlička (KDU-ČSL).
Atraktivní podívané přihlíželo několik stovek lidí a řada z nich si nenechala ujít příležitost první letošní prohlídky zámeckých
interiérů. Zdařilému marketingovému tahu pomohlo i příjemné jarní počasí.
„Duchovním otcem nápadu na vytvoření nové tradice byl telčský kastelán Bohumil Norek, který přišel s tím, že vítězství v
anketě NPÚ O nejpohádkovější zámek a získaný střevíček by bylo dobré zúročit. My jsme to jen přivítali: město se k akci přidalo
již zavedenými oslavami,“ liboval si starosta Telče Roman Fabeš (ODS), že řemeslný velikonoční jarmark a krojovaní tanečníci
na náměstí Zachariáše z Hradce výborně doplnili kompozici, uzavřenou večerním ohňostrojem v zámeckém parku.
Ministr kultury Jehlička si tuto iniciativu ‚zdola‘ pochvaloval. „Kultura se musí odehrávat mezi občany. Pokud by mělo kulturu řídit
ministerstvo, mnoho by jí nebylo. Naším úkolem je vytvářet strategie a podmínky,“ řekl Právu. Jak ale ministr naznačil, není
spokojen s objemem prostředků putujících do památek. „Ve fondu programu Regenerace památkových rezervací a zón, který
nám závidí celá Evropa, bývalo 340 miliónů korun. Já jako ministr v něm mám 140 miliónů korun. Je přitom potřeba pochopit, že
peníze do památek nejsou jen investicemi do střech, fasád a fresek, ale zároveň do možnosti jejich většího ekonomického
využití, které se státu vrátí do rozpočtu v podobě daní,“ naznačil Václav Jehlička, jakou argumentací hodlá působit na své
kolegy ve vládě i mezi poslanci.
Jak doplnil, rád by viděl i posílení odpovědnosti směrem ke správcům památek. Zmínil to na otázku, zda by byl pro zpoplatnění
vstupu na nádvoří telčského zámku. „Nechť objekty řídí ti, kteří jsou přímo kompetentní, a pokud jim to nebude fungovat, nechť
jsou vyměněni,“ řekl. Připomněl ale, že místní iniciativy by se měly držet v rozumných mantinelech. „Není dobrá ani
disneylandizace, ale ani skanzen,“ uvedl.
Poznamenal rovněž, že hrady a zámky jako jeden z hlavních pilířů turistického ruchu v Česku jsou oblastí s mizernými platy.
„Sto dva státních hradů a zámků přitom vloni navštívilo pět miliónů lidí a trend je stoupající,“ zdůraznil.