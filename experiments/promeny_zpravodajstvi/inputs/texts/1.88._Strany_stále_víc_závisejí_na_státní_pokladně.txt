1.88. Strany stále víc závisejí na státní pokladně
TISK , Datum: 02.04.2007 , Zdroj: Hospodářské noviny , Strana: 3 , Autor: Jan Kubita , Vytištěno: 74 846 , Prodáno: 60 258 , Infotype: Nepojmenováno ,
Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
HOSPODAŘENÍ POLITICKÝCH STRAN

PRAHA, 2. 4. 2007

Loňský rok byl, pokud jde o peníze politických stran, skutečně rekordní. Sociální demokraté zaplatili za volební propagaci
nejvíc v historii. Občanští demokraté zase přilákali nejvíc sponzorů a překonali v Česku nevídaných sto milionů korun na
darech od různých firem i jednotlivců.
Do včerejška musely strany odevzdat sněmovně své výroční zprávy. Z nich vyplývá, že provozovat parlamentní stranu může být
v Česku docela výnosné. A to díky daňovým poplatníkům. Obrovské náklady na troje loňské volby se stranám většinou bohatě
vrátily. Největším sponzorem parlamentních stran byla totiž státní pokladna, ze které se ze zákona vyplácejí stranám příspěvky
na činnost a za volby. Loni přišlo pět parlamentních stran státní pokladnu na téměř miliardu korun. Například Strana zelených
byla před loňskými červnovými volbami do sněmovny nepříjemně zadlužena, na kampani musela šetřit a byla závislá na
dobrovolnících. Zelení za volby utratili poměrně málo, něco přes 26 milionů korun. Jen na úhradu volebních nákladů ale dostali
od státu 33 a půl milionu. Na činnost pak ještě skoro 11 milionů. Dnes už dluhy nemají. Kdyby měli být zelení závislí jen na
penězích, které si dokážou sami obstarat, ihned by zkrachovali. Od svých členů získali loni totiž půl milionu a na darech 2,3
milionu. A to měli ještě štěstí, že se našla Miroslava Kroužková z Mostu, která zeleným dala rovný milion.
Ostatní parlamentní strany jsou na tom úplně stejně. Nebýt státních dotací, které si samy odhlasovaly a před šesti lety
podstatně zvýšily, ani náhodou by se neuživily. Za každého poslance nebo senátora dostávají od státu 900 tisíc korun. Za
krajského zastupitele se vyplácí 250 tisíc korun.
Suverénně nejdražší stranou v Česku je vládní ODS. Daňové poplatníky loni stála 378 milionů. Občanští demokraté si ale na
druhou stranu umějí sami obstarat nejvíc peněz ze všech parlamentních stran. Firmy i jednotlivci jí loni dali 103 milionů. (O
koho jde, bude možné zjistit až v úterý, kdy sněmovna finanční zprávy zveřejní.)
Druhá nejdražší je ČSSD, která si na dotacích loni přišla na 285 milionů. Ta má zase výhodu, že vlastní v centru Prahy
lukrativní Lidový dům, jehož část pronajímá. Dokud se advokátovi Zdeňkovi Altnerovi nepodaří žalobami vymoci na sociálních
demokratech požadované stovky milionů právě za vysouzení Lidového domu, bude ČSSD patřit k nejbohatším stranám.
Komunisté sice nemají skoro žádné sponzory, mají ale výhodu velké členské základny, přičemž každý člen KSČM má povinnost
platit do stranické pokladny půl procenta svého příjmu.
I lidovci mají příjmy z pronájmu. Patří jim pražský Palác Charitas. Ve své zprávě uvádějí mezi sponzory například Coca Colu, ale
také Alenu Trubáčkovou z Kotvrdic, která dala lidovcům půl milionu korun. Mluvit o tom ale nechtěla. »sem to já, ale nebudu
vám k tomu nic říkat,« uvedla pouze.

Tabulka

Stranické účetnictví

(rok 2006, v milionech korun)
Strana Výdaje Od státu
ODS 486 378
ČSSD 404 285
KSČM 260 152
KDU-ČSL 136 95
Strana zelených 31,5 44

: Jan Kubita, www.ihned.cz/kubita