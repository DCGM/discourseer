1.90. Národní fotbalový stadion? Verdikt se odkládá
TISK , Datum: 02.04.2007 , Zdroj: Hospodářské noviny , Strana: 5 , Autor: Petr Sehnoutka , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
PRAHA, 2. 4. 2007

Dosud zcela zbytečný a nepoužívaný východ z metra do polí v pražských Stodůlkách by přece jen mohl dostát svému
původnímu určení – obsluze velkých sportovních nebo kulturních akcí. Sousední pozemky se totiž vracejí do hry v diskusi, kde
by mohl stát Národní fotbalový stadion pro 35 tisíc diváků. S nápadem přišel nový šéf obecně prospěšné společnosti Praha
olympijská Tomáš Petera. »Chci, aby byl stadion součástí případných olympijských sportovišť, rád bych, aby byl multifunkční,«
říká. Po roce tak naboural již dost konkrétní představu, již propagoval místopředseda Českomoravského fotbalového svazu
Vlastimil Košťál. Podle něho měl být totiž stadion čistě fotbalový a měl stát na Letné na místě dnešní Sparty.

Košťál se nevzdává

»Diskusi o lokalitě Stodůlky se nebráníme. Domnívám se ale, že to nakonec bude Letná, protože ve Stodůlkách je největší
problém s tím, že pozemky mají různí soukromí vlastníci. Zatímco na Letné vlastník řekl, že zájem má a pozemky jsou vedené v
územním plánu jako sportoviště,« říká Košťál. Podle starosty Prahy 13 Davida Vodrážky, pod něhož lokalita ve Stodůlkách
spadá, to však není nepřekonatelný problém. »O pozemkových vztazích jsem zhruba rok s nikým nejednal, ale jsou
vyřešitelné,« připomíná starosta. Pozemky tu totiž kromě soukromníků má i město a městem vlastněný Dopravní podnik.
Pražský radní Pavel Klega, který má na starosti městský majetek, už dříve řekl, že město patrně pozemky vykupovat nebude,
ale že může soukromníkům nabídnout náhradní parcely.
Podobně rozpačitě jako na jinou lokalitu než Letnou Košťál reaguje i na stavbu takzvaného multifunkčního stadionu. V praxi to
znamená, že by se v prvních řadách vysouvaly sedačky podle toho, jestli se zrovna bude hrát fotbal nebo se budou konat
atletické závody. »Myslím, že při olympiádě bude atletika na ceremoniálním stadionu v Letňanech, nicméně další sportovní
klání se zde mohou odehrávat. Kdyby to pomohlo věci, tak jsme otevřeni všem variantám, ale jakýkoli zásah do funkčnosti, to
jsou položky vícenákladové,« upozorňuje Košťál.

A kdo to zaplatí?

Kdo tuto cenu zaplatí, stále není jasné. Fotbalový svaz si nyní zaplatil studie, které by měly popsat ekonomickou stránku akce.
Nicméně už teď je jasné, že s přislíbenou státní miliardou, o které hovořil bývalý premiér Jiří Paroubek pár dní před volbami a
tehdy nadcházejícím mistrovství světa ve fotbale, se nyní nedá počítat.
»To je pravda, ale to téma se dostane do vlády zase v jiném čase a jiné podobě. Nebude to však dříve než za rok,« říká Košťál.
Kvůli tomuto posunu se však určitě nepodaří stihnout původně zvažovaný termín dokončení stadionu – rok 2010.

Posuv střechy? Další výdaj

Podle Košťála zatím stavba stadionu na Letné vychází na tři až tři a půl miliardy. V případě stadionu na Letné již zcela padla
myšlenka na dostavbu současného stadionu Sparty.
Ten by měl být zbourán a nový stadion měl vyrůst rovnoběžně s Letenskou plání – současný je kolmo.
Architekti, autoři studie stadionu na Letné z AG Studia, však třeba v jedné z variant počítali s posuvným zastřešením. »To
samozřejmě stavbu prodraží,« říká spoluautor studie Radek Vopalecký.
Na druhou stranu – zastřešení by takovéto stavbě přineslo možnost pořádat větší množství kulturních akcí. Teprve pak by se
splnila Košťálova vize pořádat zde deset velkých kulturních akcí ročně. Bez zastřešení by měl stadion šanci podle lidí z oboru
jen na dvě až tři větší akce.
Problém však bude i se splněním další svazové představy – šedesáti fotbalových utkání v roce. Fotbalová Slavia si již staví svůj
vlastní stadion v pražském Edenu a fotbalová Sparta má zájem jen o lokalitu na Letné.

: Petr Sehnoutka, www.ihned/sehnoutka
představují architekti z AG Studia.