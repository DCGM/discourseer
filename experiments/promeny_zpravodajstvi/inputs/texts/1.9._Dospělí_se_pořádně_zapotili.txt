1.9. Dospělí se pořádně zapotili
TISK , Datum: 02.04.2007 , Zdroj: Mladá fronta DNES , Strana: 2 , Autor: JAN MATES a zpravodajové MF DNES , Vytištěno: 171 085 , Prodáno: 144 292 ,
Infotype: Nepojmenováno , Datum importu: 01.01.0001 00:00 , Čtenost: 612 533 , Rubrika: Z  domova , Země: Česko , GRP: 6,81
OBTÍŽNÉ PŘIJÍMAČKY Jak uspěli v testu MF DNES vysokoškoláci i dělníci

Praha - Zkusit si přijímací zkoušky na střední školy, které musí absolvovat páťáci a deváťáci? Ministryně školství Dana
Kuchtová výzvu MF DNES odmítla. Přesně toho chce prý žáky ušetřit – stresujících testů znalostí, které si děti nacpaly do
hlavy.
Dvaasedmdesát lidí z celého Česka, od rektorů univerzit přes ředitele gymnázií a vysokoškolsky vzdělané manažery až po
dělníky bez maturity, si přijímačky zkusilo. Zajímalo je, jak by dopadli léta poté, co jsou ze školy venku. Někteří se podepsali, jiní
trvali na anonymitě.
K vyzkoušení se uvolili také někteří hejtmani nebo krajští úředníci odpovědní za školství a čtyři poslanci školského výboru, kteří
budou mít vliv na budoucí podobu přijímacích řízení. Ministerstvo už pracuje na změně školského zákona, která má přimět
ředitele středních škol, aby studenty vybírali podle toho, co dokázali na základní škole.

Problémy s matematikou

Testovaní dobrovolníci skládali zkrácenou verzi zkoušek, které pro MF DNES k tomuto účelu sestavil odborník ze společnosti
Zkoušky nanečisto Petr Husar. Ten vybral typické otázky a úkoly, které dostávají uchazeči o přijetí na víceletá (5. třída) a
klasická (9. třída) gymnázia.
Většina dospělých se pořádně zapotila už u testů pro páťáky, tedy pro deseti- či jedenáctileté děti. Hlavu jim zamotaly hlavně
matematické příklady, oba dokázala vyřešit necelá třetina zkoušených. (v ukázce testu kvůli nedostatku místa zveřejňujeme jen
jeden z nich – pozn. red.)
O něco lepší byly výsledky v češtině a všeobecném přehledu, i když záludnost některých otázek zaskočila i mnohé
vysokoškolské pedagogy. Třeba přísudek ve větě „Obloha dnes byla jasná“ dokázal správně vypsat a pojmenovat opravdu
málokdo (byla jasná). Ani chyták, že mezi státní symboly ČR nepatří český prapor (nýbrž vlajka), většina zkoušených
neodhalila.
U testů pro žáky devátých tříd (14 až 15 let) četnost správných odpovědí ještě klesla. A opět největší potíže činila matematika.
Mnozí se do rovnic ani nepustili, když uviděli zadání. V češtině si dospělí nejčastěji nemohli vzpomenout na větné členy, naopak
celkem dobře se orientovali v otázkách z literatury.

Nikdy to nebudu potřebovat

A jaké dojmy měli dobrovolníci po skončení testu? Řada z nich se shodla, že zkoušet děti z „našprtaných“ vědomostí nemá
valný smysl, protože je v životě stejně nepoužijí. K podobě testů byli shovívaví jen pedagogové, hlavně středoškolští ředitelé,
kteří je v praxi používají.
„Dost jsem se natrápil, myslím, že se děti učí naprosté zbytečnosti,“ čílil se vysokoškolsky vzdělaný manažer jedné liberecké
firmy.
„Nesnáším větné rozbory. Nevím, kdo to kdy upotřebí, pokud nebude jazykozpytec,“ rozohnil se zase primátor Plzně Pavel Rödl.
Uklízečka z Ostravska Svatava Štěpánková se nad matematikou zasmála: „Musím přiznat, že v celé své praxi jsem rovnice
nepotřebovala.“
Před některými příklady však kapitulovali i lidé, kteří s matematikou pracují. „Živím se programováním, takže matika je pro mě
základ. Ale ta pro páťáky mě položila na lopatky,“ přiznal čtyřicátník z Třebíčska.
A jak hodnotí celkové výsledky autor testů Petr Husar? Kdokoli dosáhl v některém z předmětů alespoň poloviční úspěšnosti,
může být podle něho spokojen. Výsledky nad 70 procent považuje za znamenité. „Shrnuli celkový dojem, nezbývá mi než ocenit
drtivou většinu řešitelů a vyjádřit drobný obdiv před tím, jak mnoho let po škole a bez přípravy zvládli připravené nástrahy,“
napsal Husar.

Graf

Jak by dopadli u testů

MF DNES oslovila v každém kraji vždy jednoho zástupce z následujících pěti skupin: politici a úředníci, ředitelé středních škol a
jejich zástupci, vysokoškolští pedagogové, vysokoškoláci z praxe a vyučení. Všichni skládali přijímací zkoušky do prvních
ročníků víceletých a čtyřletých gymnázií z češtiny, matematiky a všeobecného přehledu. Uvádíme vždy celkový výsledek dané
skupiny a také nejlepší a nejhorší výsledek ve skupině. Pokud není uvedeno jméno, znamená to, že účastník testu trval na
anonymitě.