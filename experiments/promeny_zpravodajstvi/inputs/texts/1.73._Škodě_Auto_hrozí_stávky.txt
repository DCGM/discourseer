1.73. Škodě Auto hrozí stávky
TISK , Datum: 02.04.2007 , Zdroj: Hospodářské noviny , Strana: 1 , Autor: Vladimír Kaláb , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Titulní  strana , Země: Česko , GRP: 1,70
* Odbory chtějí dohodu o mzdách do dvou týdnů * Pracovníky z Mladé Boleslavi lákají Nošovice i Irsko

PRAHA, 2. 4. 2007

Desítky milionů korun může ztratit největší průmyslový podnik v zemi, pokud při dnešním jednání odborářům nenavrhne vyšší
růst mezd než devět procent. Tolik Škoda Auto nabídla v pátek – a odbory pohrozily hodinovou stávkou v každé ze tří směn.
»Pokud už firma nedá vyšší nabídku, vstoupíme do stávky,« řekl předseda odborů Škodovky Jaroslav Povšík. Lepší návrh
chtějí odboráři slyšet dnes, nejdéle však do týdne či dvou. »Vzniká nová fabia a nebylo by hezké, kdyby do vínku dostala
stávku,« dodal Povšík.
Automobilka nabídla zvýšení tarifů letos o 7,5 procenta s nárůstem o další dvě procenta od dubna 2008. Odboráři požadují
zvýšit mzdové tarify letos o 17 procent. O růstu v příštím roce chtějí znovu jednat za dvanáct měsíců.
Management firmy, který na nátlak odborů už ustoupil od zavedení prémií závisejících na výkonu jednotlivce, prodloužil platnost
dosavadní smlouvy o jeden měsíc do konce dubna.
»Jsme ochotni dále jednat a svou nabídku ještě mírně zvýšit. Odbory si ale musí uvědomit, že se již pohybujeme na hranici,
která je únosná pro další investice a rozvoj v Česku,» uvedl personální šéf automobilky Martin Jahn.
Odboráři jsou však přesvědčeni, že firma má na víc. Automobilka loni zvýšila čistý zisk o čtyřicet procent na 11 miliard korun.
Odbyt roste i letos. Za prvé dva měsíce v Evropě prodala 74 tisíc aut, o 17 procent více než loni. Evropské trhy přitom klesají.
»Ze všech zemí, kde má Volkswagen závody, mají lidé ve Škodovce nejnižší platy. Přitom nejsme jen montovna, máme vysoce
kvalifikované dělníky, kteří přispívají k prestiži značky,« argumentuje Povšík.
Průměrný plat dělníků ve Škodovce loni dosáhl 22 tisíc korun. Jejich kolegové ve Volkswagenu loni brali v průměru asi 2600
eur, to je zhruba 75 tisíc korun.
»Pokud se platové rozdíly nebudou snižovat, budou nejschopnější lidé odcházet do zahraničí, do Irska, do Velké Británie.
Jazyky nejsou pro kvalifikované lidi překážkou,« dodal předseda odborů.
Z Mladé Boleslavi však lidé nebudou odcházet jen do zahraničí. Korejská automobilka Hyundai, která staví továrnu v
Nošovicích, už eviduje tři stovky zájemců o práci ze Škodovky. Podle Jahna jim firma v odchodu nebude bránit. »Jde o lidi z
Moravy a Slezska, kteří chtějí pracovat blíže domovům,« řekl Jahn.
Firma si riziko odchodu kvalifikovaných lidí uvědomuje, a proto s odbory vyjednává trpělivě a je nakloněna ústupkům. Letošní
bonus osm tisíc korun chce příští rok zvýšit o desetinu, každému zaměstnanci chce dát odměnu 2500 korun a zvýšila příplatek
za práci na lince z 350 na 450 korun měsíčně.
»Ustoupili jsme i my. Souhlasíme například se snížením příplatků za přesčasy nebo s osobním hodnocením čtyřikrát místo
jednou ročně,« dodal Povšík.
Firma však musí při zvyšování mezd, a tedy i nákladů, myslet na konkurenci. Proti nejprodávanější škodovce, octavii za 425
tisíc korun, letos vyjede ze Žiliny na evropské trhy sto tisíc aut Kia Cee’d po 340 tisících korun. V roce 2009 jich bude 200 tisíc
a k tomu dalších sto tisíc podobně levných vozů Hyundai i30 z Nošovic.

***

Vyšší mzdy ohrozí rozvoj Škody, str. 18

»Jde nám o důstojné ohodnocení práce, která přispívá k tradici i k prestiži značky.« Jaroslav POVŠÍK, předseda odborů Škody
Auto

: Vladimír Kaláb, www.ihned.cz/kalab