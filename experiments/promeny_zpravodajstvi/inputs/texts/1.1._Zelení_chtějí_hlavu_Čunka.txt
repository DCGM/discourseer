1.1. Zelení chtějí hlavu Čunka
TISK , Datum: 02.04.2007 , Zdroj: Mladá fronta DNES , Strana: 1 , Autor: PAVLA KUBÁLKOVÁ , Vytištěno: 171 085 , Prodáno: 144 292 , Infotype:
Nepojmenováno , Datum importu: 01.01.0001 00:00 , Čtenost: 612 533 , Rubrika: Titulní  strana , Země: Česko , GRP: 6,81
Vicepremiér svými výroky o Romech rozčilil ODS, zelené, opozici i některé své lidovce a byl označen za xenofoba

Praha - Poslancům a vedení Strany zelených už došla trpělivost s Jiřím Čunkem. Chtějí, aby odešel z vlády. Poslední kapkou
byl pro ně páteční výrok vicepremiéra Čunka o tom, že kdo chce být dotován od státu, musí se nejdřív „opálit“. Narážel tím na
zneužívání sociálních dávek a Romy.
Včera odpoledne proto předsednictvo Strany zelených rozhodlo, že je nutné o Čunkově dalším setrvání v pozici vicepremiéra a
ministra opět jednat. Vyzvali Mirka Topolánka, aby co nejdříve svolal schůzku koalice. Premiér se do uzávěrky tohoto vydání k
výzvě nevyjádřil. Byl na cestě z Afghánistánu, kde navštívil naše vojáky.
„Výroky ministra Čunka podněcují nesnášenlivost ve společnosti a jsou v protikladu s přístupem české vlády k menšinám,“ řekl
poslanec zelených a předseda evropského výboru Sněmovny Ondřej Liška s tím, že schůzka o Čunkově odvolání by mohla být
už v úterý nebo ve středu.
Už v sobotu se přitom objevily informace, že šéf zelených Martin Bursík pohrozil odchodem své strany z vlády, pokud nebude
Jiří Čunek za své výroky odvolán. Zelení chtěli, aby Čunek z vlády odešel už krátce poté, co vypukl jeho korupční skandál.
Zatím mu pouze doporučovali, aby odešel, očistil své jméno a zase se vrátil.
S požadavkem na Čunkovo odvolání nejsou zelení jediní.
Podle hejtmana Středočeského kraje a místopředsedy ODS Petra Bendla se podobné hlasy ozývají stále častěji i od některých
poslanců jeho strany. Přitom právě občanští demokraté stále čekali, že si s aférami Čunek poradí a premiér jej nebude muset
sám odvolat.
To se v sobotu dramaticky změnilo. Jeho výrok o Romech označila ODS za nesprávný.
„Výkonná rada ODS se distancuje od xenofobních výroků Jiřího Čunka na adresu občanů České republiky romské národnosti,“
řekl v Chomutově premiér Topolánek.
Jiří Čunek se sice včera v televizním pořadu Nedělní partie za svá slova omluvil, ale tvrdí, že věta byla vytržena z kontextu.
„Omlouvám se všem, kdo jsou pobouřeni, protože patří do nějaké minoritní skupiny. Zároveň jim chci říct, že jsem o nich ani k
nim nemluvil. To, co jsem řekl, patřilo jen nám politikům,“ hájil se.
Výrokem jsou i přes omluvu pobouřeni také Čunkovi spolustraníci. „Dělat někde na náměstí ohně a binec s rodinou a mluvit o
opálení, to už je pro mne naprosto nepřijatelné. Je v podstatě úplně jedno, jestli to myslel na Romy, nebo ne, protože mluvil o
nějak odlišné barvě pleti. Je to nevkusné a nebezpečné,“ řekla například ministryně obrany Vlasta Parkanová.
Pokračování na str. A2

Má slova byla vytržena z kontextu a nepatřila médiím, brání se šéf lidovců
Pokračování ze str. 1
Proti výroku Jiřího Čunka se tak postavily všechny politické strany. Vicepremiér se přitom brání, že jeho věta otištěná v Blesku
byla vytržena z kontextu a navíc, že netušil, že noviny jeho slova otisknou. Tvrdí zároveň, že se lidí dotkla, protože je
nepochopili. „Mluvil jsem s konkrétním člověkem o konkrétním dotazu zhruba sedm minut. Nemluvil jsem tedy do médií,“ snažil
se Čunek zmírnit svá slova.
Jenomže ani vytržení jedné věty z kontextu není podle některých politiků omluvou. Například podle ministryně školství Dany
Kuchtové jde hlavně o to, jaká použil slova. „Tohle by se místopředsedovi vlády stát nemělo. Je to něco, co dalece překračuje
hranice,“ řekla.
Negativní ohlasy si v sobotu ráno vyslechl Čunek i od své stranické kolegyně, ministryně obrany Vlasty Parkanové. „Přečetla
jsem si to v noci na sobotu a byla jsem z toho zděšená. Hned jsem panu Čunkovi řekla, že jsou jeho výroky podle mého názoru
neobhajitelné,“ řekla Parkanová.
Omluva, kterou šéf lidovců včera řekl, je podle ní na místě a sama se všem, kdo se cítí jeho výroky dotčeni, omlouvá. Stejně
jako Kuchtová nesouhlasí s tím, že věta zněla v kontextu úplně jinak.
Přestože jeho slova rozzlobila i ODS, ministr vnitra Ivan Langer si nemyslí, že by tím byl Jiří Čunek nějak ve své vládní pozici
ohrožen. „Nevím ani, v čem by ho to mělo ohrozit. Mělo by to pana Čunka vést k tomu, aby si dával příště větší pozor na to, co
říká,“ uvedl Langer.
Dostačující je podle něj i omluva, kterou včera Čunek v televizi řekl. „To považuji za dostatečné. Věřím, že to bude brát jako
poučení do budoucna,“ dodal Langer.

* Co řekl Jiří Čunek

Na otázku čtenáře Blesku, zda i ostatní lidé budou dotováni jako Romové, odpověděl: „To se budete muset jet někam opálit,
začít dělat s rodinou binec, na náměstí dělat ohně.“
Včera se omlouval: „Omlouvám se všem, kteří jsou tím pobouřeni.“ Zároveň se však hájil, že jeho výrok nebyl správně
pochopen.

Komentář na str. A 10