1.28. ODS podpořila Klause na Hrad
TISK , Datum: 02.04.2007 , Zdroj: Právo , Strana: 3 , Autor: Šárka Tonarová , Vytištěno: 211 017 , Prodáno: 153 477 , Infotype: Nepojmenováno , Datum
importu: 01.01.0001 00:00 , Čtenost: 274 441 , Rubrika: Zpravodajství , Země: Česko , GRP: 3,05
Zrušila dvě buňky ze šesti desítek za spolupráci s KSČM

Výkonná rada ODS v sobotu v Chomutově vyzvala svůj poslanecký a senátorský klub, aby podpořily kandidaturu Václava
Klause na prezidenta pro další pětileté volební období.
Které strany vyzvou občanští demokraté ke společnému tažení za udržení svého čestného předsedy na Hradě, zatím
neupřesnili. „Diskuse o podpoře jiných stran je předčasná,“ odbyl novináře předseda ODS Mirek Topolánek.
Když Klaus před časem kandidaturu ohlásil, stalo se tak bez oficiálního vyjádření ODS. Poté se spekulovalo, že Klaus nemá
hlasy všech 122 zákonodárců ODS jisté, a že by mohl mít soupeře: předsedu Senátu Přemysla Sobotku. Ten to však popřel a
dodal, že má čas až do další volby v roce 2013.
Další politické strany své případné kandidáty na úřad prezidenta dosud neoznámily, ani nehovoří o tom, zda by kandidaturu
Václava Klause podpořily.

Oblasti se vzpouzejí

V Chomutově se také projednávala spolupráce ODS s KSČM na komunální úrovni. Výkonná rada z podnětu oblastních rad
zrušila jednomyslně licenci dvěma stranickým sdružením v Olomouckém kraji.
Oblastem v tomto kraji vadila spolupráce zastupitelů za ODS s komunisty na radnicích. O licenci přišla sdružení v Zábřehu a
Dubicku na Šumpersku a zřejmě nebudou poslední.
„Na další výkonné radě se budeme bavit o tom, jak přinutit k rozhodnutí o zrušení licencí místních sdružení kvůli spolupráci s
KSČM další oblastní rady, které tak ještě neučinily,“ uvedl Topolánek.
„Oblastní rada ODS Šumperk rozhodla, že požaduje odebrání licencí těchto organizací, pokud se do dnešního dne situace
nezmění. Většinový názor je, že to šlo po volbách vyřešit jinak,“ řekl ČTK předseda oblastní rady Šumperk Ladislav Kavřík.
Starosta Dubicka Josef Sobotík ale tvrdí, že spolupráce s komunistou v radě byla nutná. „Naším koaličním partnerem je
KDUČSL. Její zástupce požadoval barevnou radu. Proto je v pětičlenné radě kromě tří členů ODS i jeden komunista,“ uvedl již
dříve. Za rozhodnutím oblastní rady vidí vnitřní boje uvnitř ODS na Šumpersku. Stejný názor o rozkolu ODS na Šumpersku
zastává i starosta Zábřehu Zdeněk Kolář. Verdikt výkonné rady ho překvapil. „ Je to účelové rozhodnutí. Nechápu, proč stejně
razantně nepostupovala výkonná rada v případě ostatních měst a obcí, které s komunisty také spolupracují,“ uvedl.
ODS spolupracuje s KSČM v 67 obcích. Například v Ústeckém kraji zasedají občanští demokraté s komunisty v městských
radách v Oseku na Teplicku, Klášterci nad Ohří na Chomutovsku, Roudnici nad Labem na Litoměřicku a v Žatci na Lounsku.
Oblastní rady ODS se ale hájí tím, že se nejedná o koaliční spolupráci, protože s KSČM nemají podepsané koaliční smlouvy.
Podle místopředsedy KSČM Jiřího Dolejše spolupráce na komunální úrovni není o ideologii. „Pokud někdo z Prahy diriguje
obce, tak jde jednak o necitlivost k místní problematice, a také o projev politického rasismu,“ řekl včera na dotaz Práva.
Ke zrušení spolupráce s komunisty na radnicích vyzval loňský kongres ODS v bouřlivé atmosféře na návrh děčínského
delegáta Milana France, který se tehdy proslavil větou: „Paroubek je vyhozený ze sedla, visí na jednom třmenu, držku si máchá
v blátě a my mu teď přece nepomůžeme, do prdele, podáme mu ruku, abychom ho zvedli do sedla.“
V některých případech starostové za ODS buď funkci v čele radnice raději opustili, nebo naopak vystoupili z ODS. Podmínkou
pro zrušení licence příslušnému místnímu sdružení je žádost oblastní rady výkonné radě ODS.

Podpořili reformu

Výkonná rada jednala také o návrhu zákona o reformě veřejných financí. Kromě suchého textu usnesení, že „rada návrh
podporuje a vyzývá poslance a senátory ODS, aby ho podpořili“ a výzvy pro grémium, aby vypracovalo návrh postoje ODS k
otázce rozpočtového určení daní, Topolánek daňovou reformu neupřesnil. „V úterý bude představena na Žofíně,“ řekl Právu.