Hamás poslal na Izrael 8 000 raket

Bojovníci radikálního palestinského hnutí Hamás, které ovládá Pásmo Gazy, od 7. říjny odpálili proti Izraeli asi 8 000 raket. Oznámila to ve čtvrtek izraelská vláda.


Armáda židovského státu podle agentury DPA naposledy informovala, že šlo přibližně o 7000 raket, z toho nejméně 550 dopadlo ještě v Pásmu Gazy.

Rakety vystřelované Hamásem obvykle zneškodní izraelský protiletecký systém Iron Dome (Železná kopule), nicméně některé z nich izraelské území zasáhnou. Podle DPA systém zachytí okolo 90 procent raket. Přesto izraelská města a vesnice jsou od začátku října terčem častých raketových útoků a například v Tel Avivu byl ve čtvrtek protiletecký poplach několikrát.

Teroristé z Hamásu podnikli 7. října překvapivé a krvavé útoky proti Izraeli, při kterých masakrovali civilisty. O život přišlo v Izraeli více než 1400 lidí, přes 220 dalších ozbrojenci odvlekli do Pásma Gazy, kde je drží jako rukojmí.

Izraelská armáda na útoky Hamásu zareagovala bombardováním Pásma Gazy s cílem zničit infrastrukturu využívanou teroristy i hnutí samotné. V Gaze podle tamních úřadů zemřelo přes 7000 lidí. Izrael se chystá podniknout pozemní invazi do Pásma Gazy.







