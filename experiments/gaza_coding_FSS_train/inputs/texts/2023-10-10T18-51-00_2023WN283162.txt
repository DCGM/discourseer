Zplynujte Židy, znělo na demonstraci v Sydney. Policie ale zatkla muže s izraelskou vlajkou

Zatímco australští policisté přihlížejí, propalestinští demonstranti srocení před budovou opery v Sydney skandují „Zplynujte židy“. Na šokující záběry ze shromáždění, na němž se v pondělí večer sešla zhruba tisícovka protestujících, upozornila na sociální síti X (dříve Twitter) Australská židovská asociace.


Hněv demonstrantů vyvolalo nasvícení budovy opery v izraelských barvách poté, co palestinské hnutí Hamás při vpádu do židovského státu zabilo více než 900 lidí.

Vedle záběrů, kde z davu s palestinskými prapory a světlicemi znějí výzvy k likvidaci Židů, vyvolalo pozdvižení ještě jedno video z téže akce. Osamocený muž, který podle všeho drží izraelskou vlajku, je odváděn trojicí policistů. Jeden z policistů oznamuje muži, že je zatčen za „narušení klidu“. „No tak, jsou tam stovky vlajek,“ říká další hlas mimo záběr.

„Byl odveden kvůli vlastní bezpečnosti,“ hájil poté zatčení tohoto muže policejní komisař Tony Cooke. Policie státu Nový Jižní Wales zároveň oznámila, že záběry davu skandujícího protižidovská hesla prověřuje a zjišťuje, zda došlo k protiprávnímu jednání. Policie přitom už před propalestinským shromážděním varovala židovskou komunitu, aby se okolí opery vyhýbala.

Prezident Sionistické federace Austrálie Jeremy Leibler se podivoval, proč byl protest vůbec povolen a proč „jedinou zatčenou osobou byl někdo s izraelskou vlajkou“. „Je otřesné, že v době, kdy Hamás vraždí Židy v ulicích Izraele, jsou ulice Austrálie pro Židy považovány za nebezpečné,“ vzkázal v úterý.

„Jsme tolerantní, multikulturní národ,“ reagoval australský premiér Anthony Albanese, který zprávy o antisemitských heslech označil za „strašné“. „Chápu, že lidé mají vyhraněné názory na problémy související s konfliktem na Blízkém východě, ale tady v Austrálii musíme jednat s respektem,“ vzkázal.

Organizátoři protestu sdružení pod názvem Palestinská akční skupina Sydney označili akci za demonstraci proti „apartheidu“ v Izraeli. Dodali přitom, že malý počet „hnusných antisemitských účastníků“ nemá v jejich hnutí místo.

„Jsme antirasistické a antikoloniální hnutí a odmítáme bojovat proti rasismu rasismem,“ uvedla skupina v příspěvku na sociálních sítích. „Pokud jste antisemité, nejste vítáni na našich shromážděních a nejste součástí našeho hnutí. Stejně jako dnes vás požádáme, abyste odešli, a budeme v tom pokračovat,“ oznámili.

Spoluorganizátor propalestinské demonstrace Fahad Ali dokonce tvrdí, že se skupinu skandující nenávistná protižidovská hesla pokusil utišit, ale strážci zákona mu prý odmítli pomoct. „Vložil jsem se do toho, abych utišil menšinovou skupinu idiotů, která skandovala protižidovská hesla. Policisté mi řekli, že u toho asistovat nebudou,“ postěžoval si na sociální síti X. Dodal, že skupina odváděla pozornost od „nesmírného lidského utrpení v Gaze“ a volání po kolektivním trestu ze strany izraelských představitelů.

Po krvavém útoku Hamásu zareagovala izraelská armáda tvrdou odvetou v Pásmu Gazy, odkud teroristé útočili. Podle palestinských úřadů tam už bylo zabito přes 700 lidí. V reakci na to se po světě konala řada nejen proizraelských, ale i propalestinských shromáždění.



