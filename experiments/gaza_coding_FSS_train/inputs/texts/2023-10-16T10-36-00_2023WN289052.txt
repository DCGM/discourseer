Izrael pokračuje v útocích na Gazu a Libanon, situace v Gaze je kritická

Izrael v noci na pondělí pokračoval v útocích na Pásmo Gazy a jih Libanonu, kde mířil na cíle radikálního hnutí Hizballáh. Úřad pro koordinaci humanitárních záležitostí OSN (OCHA) mezitím varoval, že zásoby pohonných hmot v nemocnicích v Gaze vydrží jen 24 hodin a poté budou zdravotnická zařízení bez elektřiny, což ohrozí tisíce pacientů na životě. Podle generálního tajemníka OSN Antónia Guterrese je Blízký východ na hraně propasti.


V Pásmu Gazy si Izrael připravuje půdu pro pozemní invazi, jejímž cílem je zničit politické a vojenské vedení Hamásu, který stál za masakry Izraelců ze 7. října. Od té doby ozbrojenci na Izrael z Gazy podle údajů armády vypálili přes šest tisíc raket.

Situace pro 2,3 milionu Palestinců v Gaze, kteří nemají z úzkého pobřežního pásu o velikosti menší než Praha kam uniknout, je podle mezinárodních organizací kritická. Úřad OSN pro palestinské uprchlíky na Blízkém východě (UNRWA) uvedl, že krize je taková, že už není nadále schopen poskytoval humanitární pomoc.

„Byly zabity tisíce lidí, včetně žen a dětí. V Gaze už dokonce docházejí pytle na mrtvoly,“ nechal se slyšet šéf UNRWA Philippe Lazzarini. Podle agentury Reuters úřady v Gaze zvažují, že budou kopat masové hroby.

Alespoň trochu zlepšit situaci by mohlo otevření hraničního přechodu Rafáh mezi Egyptem a Pásmem Gazy, kudy by do jinak zcela uzavřené oblasti mohla začít proudit humanitární pomoc. Americká televize ABC News uvedla, že by přechod měl být v pondělí na několik hodin otevřen. Z Gazy by tudy měli mít možnost odejít cizinci.

Izraelská armáda podle Reuters sdělila, že po její výzvě, aby civilisté opustili severní část Gazy a přesunuli se na jih, tak učinilo na 600 tisíc Palestinců.

Podle serveru The Times of Israel Bílý dům jmenoval diplomata Davida Satterfielda zvláštním zmocněncem pro humanitární otázky na Blízkém východě. Má vést americkou diplomacii s cílem naléhavě řešit humanitární krizi v Gaze.

Cestu do Izraele na pozvání izraelského premiéra Benjamina Netanjahua mezitím zvažuje americký prezident Joe Biden, píše Ynetnews.

Biden: Hamás je nutné zničit a musí také existovat cesta k palestinskému státu

Ten je přesvědčen, že radikální palestinské hnutí Hamás musí být zcela zničeno, ale zároveň musí existovat cesta ke vzniku palestinského státu. V rozhovoru s televizí CBS News také vyjádřil názor, že Izrael bude při operacích v Pásmu Gazy postupovat v souladu s válečnými pravidly. Nebezpečí terorismu v USA podle něj kvůli konfliktu na Blízkém východě stouplo.

„Ano, myslím si to,“ odpověděl Biden na otázku, jestli má za to, že Hamás, který stál za masakry v Izraeli ze 7. října, musí být kompletně zničen. „Ale musí existovat palestinská samospráva. Musí existovat cesta k palestinskému státu,“ poznamenal také.

Před očekávaným pozemním útokem Izraele na Pásmo Gazy, odkud Hamás zaútočil, vyslovil přesvědčení, že pokud by se Izrael rozhodl tento úzký pobřežní pás okupovat, byla by to velká chyba. Informuje o tom The Times of Israel.

Zároveň se vyslovil pro otevření humanitárního koridoru, kterým by mohla odejít z Pásma Gazy alespoň část z tamních 2,3 milionu obyvatel.







