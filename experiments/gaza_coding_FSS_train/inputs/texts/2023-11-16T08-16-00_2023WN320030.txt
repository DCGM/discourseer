Rada bezpečnosti OSN vyzvala k propuštění rukojmích a humanitárním pauzám v Gaze

Rezoluce Rady bezpečnosti OSN byla na pátý pokus přijata většinou dvanácti hlasů při třech absencích, což znamená další diplomatickou porážku pro Izrael. Tel Aviv dokument odmítl s tím, že je odtržený od reality.


Rychlé a bezpodmínečné propuštění rukojmích zadržovaných Hamásem a dalšími skupinami, neprodlené zajištění dostatečně dlouhých „humanitárních přestávek“ v bojích, ukončení utrpení civilního obyvatelstva a umožnění přístupu humanitárních organizací do oblasti bojů.

To jsou hlavní body rezoluce Rady bezpečnosti (RB) OSN přijaté v New Yorku v noci na čtvrtek.

Rezoluci předložila Malta. Šlo již o pátý pokus o prosazení podobného dokumentu – poprvé s úspěchem. Předchozí návrhy ztroskotávaly zejména na sporech o výrazy „příměří“, respektive „humanitární přestávky (pauzy)“.

Z patnácti členů RB OSN jich pro hlasovalo dvanáct; tři stálí členové s právem veta (Rusko, Spojené království a USA) se zdržely. Pro tak byli všichni nestálí členové RB včetně Albánie, Japonska, Malty a Švýcarska, stejně jako stálý člen Francie.

Rezoluce je další diplomatickou porážkou pro Izrael. Ten se ohradil vůči tomu, že text explicitně nezmiňuje vražedný útok na Izrael spáchaný teroristickým hnutím Hamás dne 7. října.

Dokument záhy po schválení odsoudil izraelský velvyslanec při OSN Gilad Erdan s tím, že „rezoluce RB je odtržená od reality“.

Podobnou rezoluci schválilo již Valné shromáždění OSN koncem října poměrem 121:14 při 44 abstencích.



