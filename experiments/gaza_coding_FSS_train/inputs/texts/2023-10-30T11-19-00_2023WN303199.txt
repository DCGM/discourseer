Netanjahuovi se uprostřed války přestěhovali k příteli miliardáři. Izraelci zuří

Izraelský premiér Benjamin Netanjahu a jeho manželka Sára uprostřed rostoucí vlny hněvu veřejnosti přesídlili do luxusního sídla přítele miliardáře. Veřejnost v židovském státě připisuje Netanjahuovi a jeho vládě odpovědnost za umožnění masakru, který spáchali teroristé z Hamásu 7. října.


Soukromá rezidence v Jeruzalémě je údajně vybavena hlubokým protiatomovým bunkrem a vlastní ji americký miliardář Simon Falic, napsal web The Telegraph.

Manželé, kteří už dříve čelili obvinění z toho, že od svých bohatých přátel přijímali luxusní dary – včetně šampaňského a šperků v hodnotě desítek tisíc dolarů -, mají dvě soukromé rezidence v Jeruzalémě a jednu v pobřežním městě Caesarea.

Tento krok vyvolal v Izraeli pobouření. Novinář Uri Misgav sdílel fotografie nemovitostí a podotkl: „Renovujeme, zajišťujeme a financujeme tři domy pro rodinu Netanjahuových.“

Uvedl, že se tam minulý týden začal stěhovat personál včetně osobního šéfkuchaře, přičemž přípravy naznačují, že se tam přesunou i budoucí setkání se světovými lídry.

Za vším hledej Sáru

K tomu dochází v době, kdy Netanjahuova popularita od bezprecedentního pogromu, při kterém teroristé z Hamásu povraždili na 1400 lidí, většinou civilistů, dramaticky klesla. Hluboce neoblíbená je i jeho manželka, jejíž mimořádný vliv na ministerského předsedu není žádným tajemstvím.

„Paní Netanjahuová si udržuje v izraelské politice jedinečné postavení, neboť slouží jako nejbližší poradkyně premiéra, což ji staví do přímé palebné linie řady kontroverzních politických kroků, kvůli kterým letos proti premiérovi a jeho pravicové koalici protestovaly statisíce Izraelců,“ potvrdil bezpečnostní zdroj zasvěcený do situace.

„Navrhovaná reforma soudnictví a zvýšená expanze osad přinesly v zemi nejhorší občanské nepokoje za poslední dobu a válku s nejsmrtelnějším dnem pro Židy od holokaustu,“ upozornil The Telegraph.

Bezpečnostní zdroj, který hovořil pod podmínkou anonymity, vysvětlil: „Její vliv na politická rozhodnutí převyšuje nejen vliv všech předchozích premiérových manželek v izraelské historii, ale také v celosvětovém měřítku.“ V průběhu let čelili Netanjahuovi jako rodina kontrole kvůli svému extravagantnímu životnímu stylu.

„Kromě toho Netanjahu čelil obvinění v několika případech z přijímání darů a úplatků. V těchto kontroverzích se Sára významně angažovala, přesto se často prezentují jako oběti honu na čarodějnice,“ dodal.

Útěk před veřejností

Uzavřené sídlo s vysokou úrovní zabezpečení poskytne premiérově manželce větší míru soukromí, mimo záři reflektorů a rostoucího hněvu veřejnosti.

„Útěk Netanjahuových do sídla mají na svědomí jejich vlastní obavy, protože izraelská veřejnost je stále rozčilenější,“ řekl Ben Caspit, autor knihy The Netanyahu Years (Netanjahuovy roky).

Sáře Netanjahuové je do značné míry vyčítáno pětidenní zpoždění při sestavování mimořádného válečného kabinetu. Stavěla se totiž proti angažmá Bennyho Gance. Někdejšího ministra obrany a náčelníka generálního a současného lídra opozice považuje za slabého.

„Sára rozhodně není vítána na žádném pohřbu obětí teroru Hamásu,“ dodal Ben Caspit. „Strach z potenciálních demonstrantů omezil její možnost objevit se na veřejných prostranstvích, a to dokonce i při jejích návštěvách vojenských základen, kde jsou vojáci před jejím příchodem odzbrojeni,“ uzavřel.







