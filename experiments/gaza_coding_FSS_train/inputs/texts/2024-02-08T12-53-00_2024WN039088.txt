Karlovarské letiště nabídne sedm destinací, včetně pravidelné linky do Izraele

Z mezinárodního letiště v Karlových Varech - Olšových Vratech se bude letos v sezoně létat do sedmi destinací. Letecká spojení budou zprostředkovávat čtyři cestovní kanceláře. Charterové lety tří z nich bude v letošním roce podporovat Karlovarský kraj souhrnnou částkou necelých pěti milionů korun.


Pro zcela nově zavedené lety přispívá kraj dopravci částkou sto tisíc korun za let a poloviční částkou za lety zavedené vloni. Navíc přibude v květnu i zatím jediná pravidelná letecká linka do izraelského Tel Avivu.

„Necelých pět milionů korun je určených na charterové lety,“ uvedl karlovarský krajský zastupitel Jan Bureš (ODS). „Letos by mělo z karlovarského letiště odletět 136 spojů,“ pokračoval. „Jednat se bude o letecké linky tří společností, a to Čedoku, DER Turistik a CK Alexandria,“ dodal Bureš.

Již třetím rokem se bude létat do turecké Antalye, podruhé za sebou do Heraklionu na Krétě a do bulharské Varny. Nově jsou zařazeny mezi podporované charterové lety ty na Rhodos v Řecku, do Monastiru v Tunisku a Burgasu v Bulharsku. Výhodou letů z karlovarského mezinárodního letiště je poměrně rychlejší odbavení, než tomu zpravidla bývá na velkých letištích.

„Další částka ve výši necelých čtyř milionů korun je určena pro společnost Overseas Travel, která bude létat pravidelnou linku Tel Aviv-Karlovy Vary,“ konstatoval Bureš, podle kterého poprvé poletí tento zcela nový pravidelný letecký spoj ve středu 22. května. „Zmíněná částka necelých čtyř milionů korun je maximální, protože budeme doplácet pouze za neobsazená sedadla,“ poznamenal zastupitel. „Když budou sedačky obsazené, nebudeme platit nic,“ doplnil s tím, že se počítá v létě se čtyřiadvaceti rotacemi této linky.

Za lázeňskou léčbou

Podle Bureše izraelská cestovní kancelář, která se rozhodla linku zavést, předpokládá, že linku budou využívat především Izraelci mířící do Karlových Varů za lázeňskou léčbou. „Stejně nebo podobně, jako se jim již druhým rokem daří takto přivážet klientelu do slovenských lázní Piešťany,“ dodal karlovarský hejtman Petr Kulhánek (za STAN). Samozřejmě ale bude spoj otevřený i pro tuzemské zájemce, kteří budou chtít cestovat do Tel Avivu.

Hejtman dále připomněl, že se připravuje rozšíření a prodloužení vzletové a přistávací dráhy karlovarského letiště v Olšových Vratech. Financování realizace tohoto záměru by podle něj mělo být smíšené, tedy složené z peněz státu, kraje a soukromého investora.

„Nyní zaměřujeme přípravu realizace záměru na stavební sezonu roku 2026,“ prozradil hejtman s tím, že prodloužení a rozšíření dráhy by mělo proběhnout současně. Předpokládané náklady na rozšíření dráhy jsou 800 milionů a na prodloužení půl miliardy, tedy v součtu 1,3 miliardy korun.

Může se vám hodit na Firmy.cz: Cestovní kanceláře a agentury



