Americký Senát schválil návrh obranného rozpočtu ve výši 886 miliard dolarů

Americký Senát ve čtvrtek výraznou většinou přijal návrh obranného rozpočtu pro další fiskální rok ve výši 886 miliard dolarů (asi 19,9 bilionu korun), píše agentura Reuters. Jde o částku o tři procenta vyšší než v loňském roce a nejvyšší za posledních více než 20 let, píše stanice CNN.


Zákon o obranné politice, označovaný zkratkou NDAA, je rozdílný od aktuálně projednávaného balíku americké vojenské pomoci Ukrajině a Izraeli, upozorňuje CNN. O návrhu NDAA v rozsahu 3100 stran by podle Reuters mohla Sněmovna reprezentantů hlasovat už tento týden.

Demokratický prezident Joe Biden již avizoval, že zákon podporuje a podepíše jej.

Návrh zahrnuje mimo jiné krátkodobé prodloužení platnosti kontroverzního zákona o sledování zahraničních občanů využívajících americké poskytovatele telekomunikací, a to do 19. dubna. Americká vláda podle vlastního prohlášení sesbíraná data používá „k ochraně Spojených států a jejich partnerů před zahraničními hrozbami, včetně teroristů a špehů“ a k posílení kyberbezpečnosti.

Dalším významným bodem je podle amerických médií důraz na odstrašení možné čínské agrese; na region jihovýchodní Asie, takzvaného Indo-Pacifiku, by podle návrhu mohlo jít 14,7 miliardy dolarů (asi 330 miliard korun), které by byly využity mimo jiné k výcviku tchajwanské armády a k posílení spolupráce v bezpečnostním paktu AUKUS – Austrálie, Spojených států a Británie.

NDAA výrazně ovlivňuje také personální politiku. Návrh počítá s nárůstem základního platu amerických vojáků o 5,2 procenta a měsíčními bonusy pro juniorní členy armády v naději, že více lidí bude mít zájem se k armádě připojit. Více podpory by podle Senátu mělo jít příbuzným vojáků a rychlejším tempem by se měly stavět nové kasárny i renovovat staré.

Součástí letošního návrhu je také několik opatření zaměřených na „ukončení kultury woke v armádě“. „Woke“ je výraz s nejasnou definicí často označující různé aspekty protidiskriminační nebo sociálně-liberální politiky, ve Spojených státech mnohdy používaný pejorativně republikánskými politiky a aktivisty. V kontextu armády a návrhu NDAA jde například o zákaz vystavování duhové vlajky komunity LGBT+ ve vojenských zařízeních.

