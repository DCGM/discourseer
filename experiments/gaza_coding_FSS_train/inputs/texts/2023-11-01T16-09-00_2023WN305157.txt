Proč je dobré být v OSN. Ministerstvo zahraničí reaguje na Černochovou

Ministerstvo zahraničí vedené Janem Lipavským (Piráti) ve středu zveřejnilo edukační materiál k významu Organizace spojených národů (OSN) a její důležitosti pro Českou republiku. Resort tak učinil poté, co ministryně obrany Jana Černochová (ODS) v posledních dnech kritizovala fungování OSN, a dokonce vyzvala, aby z ní Česko vystoupilo.


„Proč je OSN důležitá,“ zní nadpis třístránkového edukačního dokumentu, který ministerstvo ve středu odpoledne zveřejnilo na svém webu. Materiál shrnuje význam OSN a zároveň nabízí několik nejčastějších otázek a odpovědí v souvislosti s organizací.

Dokument například zmiňuje pomoc OSN a ochranu milionům lidí, kteří prchají před válkou, hladem či pronásledováním. OSN, konkrétně desetitisíce příslušníků tzv. modrých přileb, se také podílí na udržování míru a prevenci konfliktů ve světě. Pod OSN taktéž spadá organizace UNESCO chránící unikátní kulturní památky.

Resort pak věnoval celou stranu vysvětlování, proč je členství Česka v OSN důležité. „Členství v OSN a jejích volených orgánech a ujednáních umožňuje Česku aktivně prosazovat politické a ekonomické zájmy, prezentovat, sbližovat či koordinovat naše postoje vůči ostatním zemím a posilovat mezinárodní prestiž země. Díky aktivnímu členství v OSN můžeme přispívat k udržování mezinárodního řádu a bezpečnosti a prosazování lidských práv,“ uvádí například ministerstvo.

Materiál přichází s největší pravděpodobností v návaznosti na několik dní trvající kritiku české ministryně obrany Jany Černochové (ODS) na fungování OSN.

Černochová v sobotu, v den státního svátku 28. října, na síti X zveřejnila příspěvek, v němž vyzvala, aby Česko vystoupilo z OSN. Učinila tak poté, co byla přijata rezoluce Valného shromáždění OSN vyzývající k okamžitému humanitárnímu příměří v Pásmu Gazy, která ale zároveň neodsoudila Hamás za brutální teroristický útok v Izraeli a nevyzvala k okamžitému propuštění rukojmích zavlečených do Pásma Gazy.

Česko jako jedna ze 14 zemí hlasovalo proti. Vládní politici následně odmítli, že by návrh na vystoupení z OSN byl postojem kabinetu. Vyjádření Černochové, které vyvolalo řadu kritických reakcí, například premiér Petr Fiala (ODS) označil za pochopitelný projev „frustrace“. Zároveň někteří koaliční politici uznali oprávněnost kritiky ohledně fungování OSN a potřeby ji zásadně reformovat.

„Česko bylo opakovaně zvoleno Valným shromážděním OSN do Rady OSN pro lidská práva (UNHRC), kde dlouhodobě prosazuje dodržování lidských práv ve světě. Pravidelně obsazuje řídící posty v celé řadě orgánů OSN,“ vysvětlilo v materiálu ministerstvo zahraničí roli Česka v OSN. O znovu usednutí v Radě bezpečnosti se Česko aktuálně znovu uchází, a to pro roky 2032 a 2033.

„Česko v OSN prosazuje dodržování mezinárodního řádu založeného na pravidlech a povolání Ruska k odpovědnosti za toto bezprecedentní porušování Charty OSN a mezinárodního práva. Česko zároveň přikládá význam reformě systému OSN, vč. hlavních orgánů OSN, aby tato organizace mohla důrazněji a efektivněji čelit globálním výzvám,“ dodal resort k našim prioritám v OSN.

V dalších příspěvcích Černochová hovořila o nutnosti reformy OSN, aby mohla dále plnit roli „mírotvůrce“. V zatím posledním příspěvku publikovaném v úterý se Černochová pohoršila nad tím, že bude Irán od čtvrtka předsedat dvoudennímu sociálnímu fóru, přičemž původně chybně uvedla, že Irán povede Radu OSN pro lidská práva. Po upozornění ze strany ministerstva zahraničí, že jde o „nesmysl“ a Radě nyní předsedá Česko, se omluvila a příspěvek opravila.



