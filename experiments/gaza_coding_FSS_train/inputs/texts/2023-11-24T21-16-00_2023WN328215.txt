Premiéři Španělska a Belgie ostře kritizovali Izrael, ten předvolává velvyslance

Hněvivou reakci Izraele vyvolala kritika židovského státu ze strany premiérů Belgie a Španělska v průběhu jejich návštěvy Blízkého východu. Kvůli slovům o „nepřijatelném zabíjení civilistů včetně dětí“ si Izrael předvolává velvyslance obou zemí k vysvětlení.


Premiéři Španělska a Belgie Pedro Sánchez a Alexander de Croo v pátek ostře kritizovali izraelský vojenský postup v Pásmu Gazy. „Náhodné zabíjení civilistů, včetně tisícovek chlapců a děvčat, je naprosto nepřijatelné,“ řekl Sánchez na tiskové konferenci na hraničním přechodu Rafáh. Podobně se vyjádřil De Croo: „Zabíjení civilistů musí přestat… Ničení Pásma Gazy je nepřijatelné.“

Sánchez, jehož země nyní předsedá Evropské unii, jednal předtím v Egyptě s prezidentem Abdal Fattáhem Sísím. Doprovázel ho belgický premiér De Croo, jehož země bude předsedat EU od 1. ledna 2024.

„Izrael musí reagovat jinak, respektovat humanitární mezinárodní právo a dbát na životy žen a dětí,“ řekl dále španělský premiér. Dění v Gaze prý vnímá s pocitem „frustrace a nespravedlnosti“.

Nadbíháte teroristům, říká Izrael

Kritika vyvolala rozhořčení izraelské vlády a ministr zahraničí Eli Kohen přikázal předvolat velvyslance Španělska a Belgie a ostře je pokárat. „Odsuzujeme lživá tvrzení premiérů Španělska a Belgie, kteří teroru ženou vítr do plachet,“ prohlásil Cohen. Ujistil, že Izrael dodržuje mezinárodní právo, a zdůraznil, že jeho země bojuje proti vražedné teroristické organizaci.

Pro zastavení konfliktu mezi Izraelem a Palestinci, který Sánchez vnímá jako trvalou krizi, je podle španělského premiéra nutné „ustanovit dva nezávislé státy“. „Je to jediné řešení problému,“ uvedl egyptský prezident Sísí. Podle něj však k tomuto tématu musí mezinárodní společenství změnit svůj přístup a více se zasadit o vznik palestinského státu.

Sánchez také uvedl, že Pásmo Gazy musí dostávat humanitární pomoc pravidelně a v dostatečném množství. Španělský premiér oznámil, že jeho země pošle další čtyři tuny zdravotnické pomoci a zvýší rozpočet na pomoc tomuto palestinskému území.



