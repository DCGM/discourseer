Cena ropy jako prostředek k příměří v Gaze podle Saúdů není na stole

Použití ekonomických nástrojů, jako je cena ropy, k dosažení příměří v bojích v Pásmu Gazy ze strany Saúdské Arábie „dnes není na stole“. Prohlásil to podle agentury Bloomberg na ekonomické fóru v Singapuru saúdskoarabský ministr investic Chálid Fálih.


Saúdská Arábie neuvažuje o použití ceny ropy pro dosažení klidu zbraní v Pásmu Gazy. Podle saúdskoarabského ministra investic Chálida Fáliha se „Rijád snaží k míru dospět jednáním“, informovala agentura Bloomberg.

Normalizace vztahů mezi Saúdskou Arábií a Izraelem ale podle ministra naopak „na stole zůstává, bez ohledu na válku“ v Pásmu Gazy. „Rozhovory jsou ale stejně jako dříve podmíněny mírovým řešením palestinské otázky,“ řekl Fálih.

To, co se teď děje v enklávě, je podle ministra potvrzením „správnosti saúdského požadavku, aby řešení palestinského konfliktu bylo součástí širší normalizace na Blízkém východě“.

Saúdská Arábie se s ohledem na zásoby ropy jeden z nejvlivnějších arabských států na Blízkém východě octla po teroristickém útoku palestinského hnutí Hamás na Izrael a následné vojenské odpovědi židovského státu ve velmi složité situaci.

Na jednu stranu Rijád stojí o normalizaci vztahů s Izraelem, za což se mu má dostat ekonomické a vojenské podpory ze Spojených států. Zároveň ale špičky královské dynastie nesmí rozhořčit vlastní občany, kteří v drtivé většině stojí na straně Palestinců.

Odvrácení dohody Saúdů s Izraelci

Právě odvrácení dohody mezi Saúdskou Arábií a Izraelem bylo podle názoru mnohých expertů jako bývalý americký admirál a někdejší velitel vrchního velení spojeneckých sil v Evropě James Stavridis jedním z hlavních důvodů, proč Hamás 7. října na Izrael zaútočil, zavraždil 1400 lidí a další více než dvě stovky odvlekl do Pásma Gazy jako rukojmí.

Dohoda o normalizaci vztahů přinejmenším podle saúdského korunního prince Muhammada bin Salmána na počátku října „už byla velmi blízko“. Ve hře byla reálná možnost, že se Saúdská Arábie přidá k takzvaným „abrahámovským dohodám“.

V jejich rámci muslimské země Spojené arabské emiráty, Bahrajn, Maroko a Súdán často výměnou za izraelské či americké ústupky diplomatického či ekonomického rázu uznaly svrchovanost Izraele.

Saúdové by tak zřejmě získali vedle přístupu k moderním americkým zbraním také podporu ve vývoji jaderné energetiky, o níž se údajně diskutovalo už při návštěvě amerického prezidenta Joea Bidena v Džiddě v červenci 2022.

Normalizace mezi Saúdskou Arábií a Izraelem včetně navázání diplomatických vztahů by také dramaticky změnila celkovou situaci na Blízkém východě.

Formálně by totiž svedla dohromady dva hlavní partnery Spojených států v regionu, jejichž společným nepřítelem v regionu je Írán, spojenec teroristů z Hamásu.



