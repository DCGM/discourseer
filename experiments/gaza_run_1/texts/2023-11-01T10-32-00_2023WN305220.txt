Slyšeli jsme dětský pláč. Stříleli jsme, dokud neutichl, vypověděl terorista z Hamásu

Naším úkolem bylo jednoduše zabíjet. Neměli jsme brát rukojmí. Jen zabíjet. Tak popsal rozkazy terorista z Hamásu, který 7. října zaútočil společně s dalšími ozbrojenci na kibuc Kfar Aza v jižním Izraeli. „Slyšeli jsme za dveřmi dětský pláč. Tak jsme stříleli tak dlouho, dokud neutichl,“ řekl podle listu The Jerusalem Post při výslechu izraelské kontrarozvědce Šin bet.


„Bylo nám řečeno, abychom zabili každého člověka, kterého uvidíme, a vrátili se domů,“ upřesnil muž, kterého izraelská kontrarozvědka podle listu identifikovala jako Omara abú Rušu. Na dotaz, zda měl dělat nějaké rozdíly mezi muži, ženami a dětmi, odpověděl, že takový rozkaz neměl.

„Řekli nám, že v tom kibucu (Kfar Aza - pozn. red.) jsou všichni vojáci. Zabijte každého, koho uvidíte, říkali,“ snažil se vysvětlovat.

Abú Ruša během výslechu popsal, jak vyvraždili obyvatele několika domů, které poté vypálili.

Nakonec vlezli oknem do domu u sadu. „Zkontrolovali jsme dům a slyšeli jsme jen pláč malých dětí ukrytých v bezpečnostní místnosti (více či méně opevněná a zabezpečená místnost, kterou má téměř každý dům v kibucech u hranice s Pásmem Gazy - pozn. red.). Tak jsme začali střílet,“ řekl. „Stříleli jsme, dokud nebylo ticho,“ pokračoval.

„Už jste nic neslyšeli. Co to znamenalo?“ zeptal se vyslýchající agent. „Že zemřeli,“ zněla lakonická odpověď.

Izraelské bezpečnostní síly vyslýchají každého teroristu z Hamásu, kterého se podařilo zajmout. Drtivá většina z nich vypovídá, jak vraždili, drancovali a vypalovali. Na všechny čeká při výslechu otázka, zda islám povoluje vraždění dětí a žen. Všichni až dosud odpověděli, že nikoliv.







