Schovej se pod mrtvoly a předstírej, že je po tobě, radil otec po telefonu dívce během masakru na festivalu

Dramatické chvíle na izraelském festivalu, na který v sobotu 7. října zaútočili teroristé, dokládá i záznam telefonátu dívky schované pod několika mrtvými těly. Ta volala svému otci a prosila ho o pomoc za situace, kdy kolem byli ozbrojenci Hamásu.


„Tati, je tu tolik mrtvých. Pošli sem policii,“ začíná nahrávka telefonátu dívky, která se účastnila hudebního festivalu Supernova v Negevské poušti u kibucu Re'im. Ten leží jen pár kilometrů od hranice Pásma Gazy.

„Už ji posílám. Jsou tam mrtví?!“ ptá se vyděšeně otec. „Posílám ji (policii, pozn. red.) tam hned teď. Broučku, zůstaň v klidu, zůstaň v klidu a nepokládej telefon,“ říká dále otec a radí dceři, aby byla zticha.

„Tati, drtí mě ta těla,“ říká mladá žena, která se před teroristy z hnutí Hamás ukryla pod mrtvoly.

„Buď zticha, broučku, zůstaň pod nimi. Yuvali, holčičko moje,“ odvětí otec. „Yuvali, dýchej zhluboka. Schovej se. Předstírej, že jsi mrtvá,“ radí. A znovu naléhá: „Hraj mrtvou.“

„Trvalo to strašně dlouho“

Mladá žena se později o hrůzný zážitek podělila s izraelskou televizí Kanál 12. Spolu se dvěma dalšími přeživšími ženami uvedly, že se pod hromadami mrtvol schovávaly „nekonečných“ sedm hodin, než dorazila pomoc.

Jde o další z hrůzných svědectví z útoku teroristů na účastníky akce. Gili Yoskovichová, která také řádění teroristů přežila, řekla serveru BBC: „Nejpodivnější na tom všem bylo, že to trvalo strašně dlouho. A nikdo nepřicházel na pomoc. Ani policie, ani armáda, nikdo.“

Účastníci festivalu Supernova se stali terčem útoku Hamásu jako jedni z prvních. Oslava života se ale změnila v masakr.

„Nikdy jsem neviděl nic takového. Bylo to plánované přepadení. Když lidé prchali únikovými východy, čekaly na ně skupinky teroristů a začaly je prostě zabíjet,“ řekl BBC jeden ze záchranářů, kteří na místě zasahovali.



