Karlovy Vary navzdory válce stále počítají s lety do Izraele

Na původních plánech Karlovarského kraje dojednat pro příští rok přímé lety ze svého mezinárodního letiště v Olšových Vratech do Tel Avivu v Izraeli a zpět nic nezměnil ani současný válečný konflikt na Blízkém východě. Izraelští turisté totiž stále více patří mezi významnou klientelu západočeských lázní.


„Po posledním jednání s operátorem připravované linky máme informaci, že přípravy ohroženy nejsou,“ uvedl karlovarský hejtman Petr Kulhánek (za STAN). „Pokud by se z toho stávajícího konfliktu nestal nějaký globálnější konflikt na Blízkém východě a došlo by ke zklidnění situace, tak na příští jarní a letní letovou sezonu by měl být potvrzen pravidelný let do Tel Avivu,“ dodal hejtman.

Konkrétní podmínky, kdy se bude létat a jakým strojem, by měly být dohodnuty na poslední schůzce kraje s operátorem, která je naplánovaná na listopad. Izraelský operátor by chtěl lety nabízet izraelským cestovním kancelářím. Přitom se počítá hlavně s charterovými lety. Vedení kraje je připraveno lety příští rok finančně podpořit.

Dosavadní pobídky leteckým společnostem byly sto tisíc za let v prvním roce provozu a polovina této částky v roce dalším. Třetím rokem provozu linky by již kraj podporu leteckým společnostem neposkytoval.

Izraelci se pro lázeňské hotely stávají velmi významnou klientelou. Podle statistik agentury CzechTourism se v Karlovarském kraji ubytovalo za první pololetí letošního roku přes tři tisíce sedm set turistů. Ačkoli jsou Izraelci až na desátém místě podle počtu turistů, v celkovém počtu přenocování je izraelská klientela na čtvrtém místě ze všech návštěvníků, kteří do kraje přijíždějí.

Někteří museli zůstat

Hlavním důvodem je to, že jejich pobyt v lázních je výrazně delší než u ostatních návštěvníků. Průměrná délka pobytu v kraji byla pět dní. Nad tento průměr sahají jen těsně hosté z Německa, kteří zde strávili průměrně 5,08 dne. A pak právě Izraelci, kteří přijíždějí na západ Čech průměrně na 8,78 dne, tedy na výrazně delší dobu než všichni ostatní.

V současnosti ale teroristický útok Hamásu v Izraeli dosud pozitivně rostoucí trend příjezdu izraelských hostů zkomplikoval. Podle předsedy karlovarské sekce Asociace hotelů a restaurací Jana Kroniky někteří klienti z Izraele, kteří pobývali v době vypuknutí konfliktu v kraji, neodlétli zpět. „Těm, kteří nemohli odjet, jsme u nás prodloužili pobyt za minimální ceny. Otázkou bude, kdy se k nám hosté z Izraele vrátí. To bude záležet na průběhu konfliktu,“ uzavřel Kronika.



