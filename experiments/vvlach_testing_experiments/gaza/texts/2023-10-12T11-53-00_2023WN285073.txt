Zelenskyj by rád do Izraele na oficiální návštěvu. Chce zemi vyjádřit podporu

Ukrajinský prezident Volodymyr Zelenskyj by v těchto dnech rád navštívil Izrael a vyjádřil mu svou podporu. Ukrajinská prezidentská kancelář zaslala úřadu izraelského premiéra žádost o souhlas s oficiální návštěvou. Tvrdí to s odvoláním na zdroje v ukrajinské i izraelské vládě portál Axios.


Zelenskyj již ve středu v Bruselu na setkání kontaktní skupiny států podporujících Ukrajinu přítomné vyzval, aby odcestovali do Izraele a vyjádřili tak zemi solidaritu, podobně jako na začátku ruské invaze na Ukrajinu mnozí politici zamířili do Kyjeva.

„Proto vyzývám všechny lídry, aby navštívili Izrael a projevili podporu lidu. Nebavím se o institucích, ale o podpoře lidí, kteří trpěli teroristickými útoky a dnes umírají,“ řekl.

Podle Axiosu byla žádost odeslána a celá záležitost je zatím předběžné povahy, žádné konkrétní datum návštěvy nepadlo.

Izrael krátce po úderu Hamásu jako první zahraniční činitel navštívil český ministr zahraničí Jan Lipavský a po něm šéf britské diplomacie James Cleverly. V Izraeli je od čtvrtka také americký ministr zahraničí Antony Blinken.

Návštěva ukrajinského prezidenta, který je židovského původu, by nepochybně byla spjata s mimořádnými bezpečnostními opatřeními a vyžadovala by si značné zapojení přijímacího státu. Prakticky všechny Zelenského cesty do zahraničí probíhají bez předchozího ohlášení a za speciálních podmínek.



