Doktor z Al-Ahlí: kusy těl ležely všude

Zatímco se Izrael a Palestinci vzájemně obviňují z masakru civilistů v nemocnici Al-Ahlí v Pásmu Gazy, agentura Reuters zveřejnila svědectví doktora Abú Ghassana Sittaha, palestinsko-britského dobrovolníka organizace Lékaři bez hranic, který se v době exploze nacházel uvnitř zasažené budovy. Lékař mluvil v rámci tiskové konference pákistánského ministra zdravotnictví, která byla uspořádána přímo mezi mrtvými lidmi.


Sittah byl podle svých slov jakožto rekonstrukční plastický chirurg v úterý ráno požádán nemocnicí, aby vypomohl v baptistické nemocnici Al-Ahlí (původně známá jako Al-Ma'amadani - Křtitelova - pozn. red.), kde počet zraněných v té době přesáhl kapacitu lůžek v nemocnici. Operoval celý den a v nemocnici měl zůstat také přes noc.

„Večer, poté, co jsme dokončili jednu z operací, jsme zaslechli zvuk rakety a obří explozi, v jejímž důsledku se zřítila část stropu na operačním sále. U východu ze sálu, naproti pohotovosti, jsme viděli nehybná těla mrtvých a zraněných dětí, některé přišly o končetiny,“ uvedl lékař na záznamu zveřejněném Reuters.

„Pomáhal jsem odnášet zraněné, jeden měl v krku zaseklý kus úlomku. Míjel jsem kusy těl, které byly všude, těla byla nahromaděná také ve vnitrobloku nemocnice,“ uvedl doktor, který rovněž upozornil na skutečnost, že řada rodin se uchýlila do Al-Ahlí v naději, že v nemocnici najde bezpečné útočiště.

Také tento lékař, stejně jako naprostá většina Palestinců, z útoku obvinil Izrael a západní politiky, kteří přislíbili Izraeli bezpodmínečnou podporu v akcích proti Hamásu v Pásmu Gazy.

Přímo mezi mrtvými těly uspořádal tiskovou konferenci pověřený ministr zdravotnictví v Gaze Júsuf abú ar-Ríš. Uvedl, že nemocnice byla zasažena dvěma raketami, a ukázal fotografie. Co přesně fotografie zachycují, není jasné.

Izraelská armáda na základě vlastní analýzy a záznamů uvádí, že za útokem stojí raketa neodborně odpálená hnutím Islámský džihád, a že takových od zahájení protiakcí izraelské armády po teroristickém útoku ze 7. října, který v Izraeli nepřežilo 1400 lidí, dopadlo v Gaze přes čtyři sta.

Gaza v úterý před zásahem nemocnice hlásila v důsledku odvetných úderů izraelské armády asi tři tisíce mrtvých.



