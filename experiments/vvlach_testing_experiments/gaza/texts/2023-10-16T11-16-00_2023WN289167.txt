Agentura OSN oznámila, že v Gaze ukradli palivo a zdravotnický materiál. Po chvíli příspěvek smazala

Z areálu úřadu pro palestinské uprchlíky v Gaze zmizelo palivo a zdravotnický materiál. V nákladních vozech je odvezli lidé, kteří vystupovali jako zástupci tamního ministerstva zdravotnictví, jež je pod kontrolou hnutí Hamás. Takové zprávy z místa obdržel Úřad OSN pro palestinské uprchlíky na Blízkém východě (UNRWA). Agentura to oznámila s tím, že její pracovníci se z Gazy evakuovali už v noci na pátek a bezpečnostní kamery po sérii explozí nefungují. Po chvíli UNRWA svůj příspěvek smazala.


„UNRWA dnes ráno obdržela zprávy, že včera skupina lidí s nákladními auty, kteří se vydávali za ministerstvo zdravotnictví, de facto úřadů (DFA) v Gaze, odvezla palivo a lékařské vybavení z areálu agentury ve městě Gaza,“ oznámil v pondělí úřad.

Příspěvek však na sociální síti X a webu agentury dlouho nevydržel, čehož si všimla i izraelská média jako deník Ha’arec.

„Palivo a další materiál UNRWA je uchováván striktně pro humanitární účely a jakékoli použití těchto zdrojů pro jakékoli jiné účely je důrazně zapovězeno,“ varovala v původním postu agentura, která připustila, že informace o krádeži má zatím pouze z druhé ruky.

„Zaměstnanci UNRWA byli nuceni evakuovat své ústředí ve městě Gaza v noci na 13. října. Od té doby agentura nemá přístup ke svému areálu a nezná žádné další podrobnosti o přemístění svého majetku,“ popsala agentura s tím, že bezpečnostní kamery, které sledují vchod a východ do areálu UNRWA, kvůli výbuchům v předchozích dnech přestaly fungovat.

Ve čtvrtek 12. října UNRWA oznámila, že od soboty bylo po krvavém útoku Hamásu v Izraeli a následné odvetě židovského státu v Gaze zabito 11 pracovníků této agentury, 30 jejích studentů a dalších osm utrpělo zranění. Odvetné vzdušné údery židovského státu podle UNRWA poškodily řadu jejích objektů v Gaze.

EU pomoc Palestincům ztrojnásobí

Debatu o tom, zda finanční pomoc směřovanou do Palestiny zcela zastavit či ji pouze přehodnotit, vedla v posledních dnech kvůli krvavému útoku Hamásu v Izraeli řada evropských států.

Evropská unie (EU) nakonec v sobotu oznámila, že s okamžitou platností ztrojnásobí objem humanitární pomoci pro Pásmo Gazy. Nově to bude 75 milionů eur (1,85 miliardy Kč), oznámila Evropská komise s tím, že zajistí, aby se pomoc dostala jen k opravdu potřebným.

Několik evropských zemí jako Německo či Rakousko však po své ose naopak dočasně zcela zastavilo další platby v rámci vlastní humanitární pomoci Palestincům do té doby, než dokončí prověrku.







