Za setkávání s Izraelci bude i doživotí, chystají se schválit v Tunisku

Až doživotní vězení za setkávání s Izraelci navrhuje novela, kterou ve čtvrtek začal projednávat tuniský parlament. „Mezi prezidentem, parlamentem a veřejným míněním panuje naprostá shoda,“ řekl podle agentury AFP na začátku projednávání předseda tamního parlamentu Brahim Bouderbala.


Podle novely by Tunisanům hrozil trest za jakoukoliv interakci s Izraelci včetně „akcí, demonstrací, setkání, výstav a soutěží“ v jakémkoli kontextu ať už „politickém, ekonomickém, vědeckém, kulturním, uměleckém, nebo sportovním“ na území, které drží nebo okupuje Izrael, podotýká AFP.

„Pevně věříme, že Palestina musí být osvobozena od řeky k moři… a že musí být založen palestinský stát s hlavním městem Svatým Jeruzalémem,“ prohlásil také na začátku projednávání šéf tuniského parlamentu.

Paradoxem je, že sám Bourdebala byl některými demonstranty v Tunisku podezírán z toho, že je příliš proizraelský a snaží se zmíněný zákon zablokovat.

Každý, kdo bude shledán vinným ze „zločinu normalizace“, by podle návrhu čelil trestu od šesti do deseti let vězení a pokutě 10 tisíc až 100 tisíc tuniských dinárů (72,5 tisíc až 725 tisíc Kč), píše se v návrhu. Každý recidivista by pak byl odsouzen na doživotí.

Návrh zákona přitom definuje „normalizaci“ jako „uznání sionistické entity nebo navázání přímých či nepřímých vazeb“ na ni. Mělo by jít o trestný čin, který by byl klasifikován jako „velezrada“.

Legislativa byla koncem října navržena skupinou zákonodárců, kteří mají vazby na tuniského prezidenta Kaíse Saída, jenž po rozpuštění vlády a parlamentu za asistence armády v roce 2021 změnil ústavu směrem k silně prezidentskému systému.

Novela přitom rozlišuje mezi Židy a Izraelci - v Tunisku stále žije židovská komunita čítající zhruba tisíc lidí, z nichž většina žije na turisticky populárním ostrově Džerba. Tamní synagoga se však opakovaně stala terčem násilných útoků. Naposledy tam letos v květnu během židovské pouti šest lidí zavraždil útočník, který byl příslušníkem tuniské pobřežní stráže.

Po vypuknutí bojů mezi Izraelem a Hamásem v polovině října protiizraelští demonstranti vypálili historickou synagogu ve městě El Hamma v jižním Tunisku.

Během posledního měsíce demonstrovaly tisíce Tunisanů na podporu Palestinců v Gaze, která čelí odvetným útokům Izraele, poté co palestinští teroristé 7. října v židovském státě povraždili 1400 lidí, převážně civilistů. Úřady v Gaze pod kontrolou teroristického hnutí Hamás v důsledku izraelské odvety hlásí 9000 obětí, údajně jen žen a dětí.

Saúdská Arábie sbližování zmrazila

Před útokem Hamásu ze 7. října, který veřejně přivítal Írán, směřoval Izrael k průlomovému navázání diplomatických vztahů se Saúdskou Arábií. Ještě 20. září si saúdský korunní prince Muhammad bin Salmán v americké stanici Fox News pochvaloval, že Rijád a Tel Aviv jsou „každým dnem“ blíže normalizaci vzájemných vztahů. Po teroristickém útoku Hamásu a následné izraelské odvety v Gaze Saúdská Arábie proces sbližování s Izraelem pozastavila.

Spojené arabské emiráty (SAE), které s Izraelem navázaly diplomatické vztahy v roce 2020, naopak ujistily, že v obchodování s židovským státem neustanou, bez ohledu na probíhající válku Izraele s Hamásem. „Nemícháme ekonomiku a obchod s politikou,“ řekl agentuře Reuters 10. října ministr obchodu SAE Sání bin Ahmad az-Zajúdí.







