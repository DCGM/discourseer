Erdogan obvinil USA, že poslaly loď k Izraeli, aby zmasakrovala Gazu

Turecký prezident Recep Tayyip Erdogan v úterý podle agentury Reuters kritizoval Spojené státy za to, že poslaly jednu ze svých letadlových lodí blíže k izraelským břehům. Loď podle něho provede „závažné masakry“ v Pásmu Gazy, odkud v sobotu bojovníci radikálního palestinského hnutí Hamás podnikli překvapivý útok na izraelské území.


„Co bude americká letadlová loď dělat blízko Izraele, proč přijíždějí? Co lodě kolem ní a letadla na ní budou dělat? Zaútočí na Gazu a okolí a podniknou kroky k zásadním masakrům,“ řekl Erdogan na tiskové konferenci s rakouským kancléřem Karlem Nehammerem.

Už dříve dal turecký prezident najevo, že je připraven zhostit se zprostředkovatelské role mezi Izraelci a Palestinci, aby zajistil klid.

Bez vody, elektřiny, potravin a léků

Erdogan také kritizoval Izrael kvůli naprosté blokádě Pásma Gazy. Tu v pondělí oznámilo izraelské vedení v reakci na útoky Hamásu, které si vyžádaly životy více než 1000 Izraelců. „Nyní nejsou dodávky vody do Gazy, nejsou dodávky elektrického proudu. A co lidská práva?“ řekl Erdogan.

Zástupce Organizace pro osvobození Palestiny navíc oznámil, že Izrael odmítl žádost o umožnění dodávek potravin a léků do enklávy, a vyzval mezinárodní společenství k intervenci.

Turecko-izraelské vztahy se zhoršily začátkem tohoto století poté, co se v Turecku dostal Erdogan k moci, nejprve jako premiér, poté jako prezident. Erdogan prosazoval politiku nakloněnou Palestincům.

Američanům hrozí i Húsíové

Turecko a Izrael za Erdoganovy vlády přerušily diplomatické vztahy v roce 2010 a obnovily je až po šesti letech. Znovu je přerušily v roce 2018 a plně obnovily loni.

Vůdce šíitských povstalců v Jemenu Abdal Málik Húsí v úterý varoval, že pokud by Spojené státy podnikly přímou intervenci v Gaze, Húsíové odpoví raketovými a dronovými útoky. „Pokud jde o Gazu, existují červené linie,“ řekl a dodal, že Húsíové jsou připraveni svůj postup koordinovat s dalšími skupinami.

Húsíové jsou spojenci Íránu, úhlavního nepřítele Izraele.

