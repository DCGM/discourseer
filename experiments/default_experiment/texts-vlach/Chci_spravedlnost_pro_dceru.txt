Chci spravedlnost pro dceru Elišku, říká matka zavražděné studentky z fakulty

Eliška Šimůnková by v lednu oslavila dvacáté první narozeniny. Kvůli prosincovému
řádění šíleného střelce Davida K. na filozofické fakultě se jich však nedožila.
Její matka Lenka byla první z pozůstalých čtrnácti vrahových obětí, která se rozhodla
promluvit veřejně.

Ve svém emotivním vystoupení v pořadu 168 hodin České televize kromě jiného opakovaně
vyzvala policii, aby jí vysvětlila, co se ten den stalo. „Pokud policie stála před
univerzitou a byla tam z nějakého důvodu přivolána, z jakého důvodu byla odvolána.
Jaký byl ten důvod? Kdo odvolal policii od fakulty, kde byly děti? Chci vás vidět a chci,
abyste mi to řekl do očí. Chci vidět pravdu o čtvrtku,“ uvedla doslova.

Pro rozhovor s MF DNES si Lenka Šimůnková vyžádala otázky prostřednictvím e-mailu.
S vysvětlením, že se jí tak odpovědi budou formulovat přesněji. Policie se jí dosud
neozvala a ona v ni podle svých slov už nemá důvěru.

„Neukazuje mi dosud, že bych mít měla. Domnívám se, že se snaží zakrýt fatální pochybení
s hrůzně tragickými následky,“ napsala Lenka Šimůnková.

V rozhovoru mluví i o tom, že chtěla nahlédnout přímo do policejního spisu, přála by si
zřízení vyšetřovací komise ve Sněmovně, a že by si ráda promluvila s matkou vraha Davida K.
