Humanitární dodávky do Gazy blokovali na přechodu i příbuzní unesených

Izraelský přechod Kerem Šalom do Pásma Gazy v neděli znovu blokovaly stovky osob. Mezi demonstranty byli i příbuzní rukojmích držených v této palestinské enklávě teroristickým hnutím Hamás. Protestující se snažili zabránit doručení humanitární pomoci do Pásma Gazy s tím, že nejdřív musí být propuštěni všichni unesení lidé.


Podle izraelské armády přechod zablokovalo zhruba 200 lidí, a kamiony směřující do Pásma Gazy tak zůstaly stát několik stovek metrů od hranice. „V době války nepomáháte nepříteli a Gazané patří k nepřátelům,“ citoval izraelský list Ha'arec účastníka demonstrace.

„Nechceme, aby se něco dostalo do Gazy, protože všechno, co jde do Gazy, jde přímo k teroristům,“ řekla agentuře AFP demonstrantka Šoši Strikowská.

Protesty tento týden výrazně narušily provoz na přechodu Kerem Šalom, který je spolu s Rafáhem jediným místem, odkud se do Pásma Gazy může dostávat humanitární pomoc.

Podle stanice CNN ve středu přechodem projelo jen devět kamionů, ve čtvrtek a pátek kvůli protestům žádný a v sobotu byl přechod zavřený kvůli svátku.

V neděli se blokáda opakovala, přestože izraelská armáda se snažila protestu zabránit tím, že přechod Kerem Šalom a okolí vyhlásila za uzavřenou vojenskou zónu – civilisté tak legálně nemohou do oblasti vstoupit, podotkl web Times of Israel (ToI).

Úřad OSN pro koordinaci humanitárních záležitostí (OCHA) tento týden vyjádřil obavy z dopadů blokády přechodu na palestinské obyvatelstvo v Pásmu Gazy.

„Nemožnost přepravovat potraviny, vodu a zdravotnickou pomoc zhorší již tak katastrofickou humanitární situaci,“ uvedl úřad.

Nedostatečný objem humanitární pomoci, která se dostává do Pásma Gazy, úřady a agentury OSN kritizují od začátku konfliktu v říjnu. Izrael tvrdí, že efektivitu pomoci snižují problémy s její distribucí mezi obyvateli.

Humanitární pomoc pro zhruba 2,4 milionu obyvatel Gazy se doručuje přes dva hraniční přechody – jihoizraelský Kerem Šalom a egyptský přechod Rafáh.

Při útoku Hamásu z loňského 7. října bylo v Izraeli zavražděno okolo 1200 lidí. Palestinští teroristé také odvlekli 253 rukojmích, z nichž 132 zůstává v zajetí v Gaze, podotkl ToI. Izraelská vojenská odveta v Pásmu Gazy si podle Hamásu vyžádala už přes 25 tisíc obětí.



