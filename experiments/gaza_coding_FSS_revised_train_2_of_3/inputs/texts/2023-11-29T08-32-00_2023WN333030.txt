Německo-izraelský zpěvák přiznal, že si diskriminaci kvůli Davidově hvězdě vymyslel

Německo-izraelský zpěvák Gil Ofarim, který tvrdil, že ho kvůli přívěsku v podobě Davidovy hvězdy odmítli ubytovat v hotelu v Lipsku, v úterý u soudu přiznal, že si vše vymyslel. Ústřední rada Židů v Německu ho kritizuje za to, že svým chováním poškodil všechny, kteří se skutečně obětí antisemitismu stali.


Ofarim předloni na podzim na Instagramu zveřejnil video, ve kterém tvrdil, že ho pracovník recepce jednoho z lipských hotelů požádal, aby si sundal přívěsek v podobě Davidovy hvězdy, který měl na krku.

Britský deník The Guardian píše, že případ vzbudil v Německu hodně pozornosti. Před hotelem se konaly protesty a prezident Frank-Walter Steinmeier zpěvákovi vyjádřil solidaritu.

Nicméně vyšetřování ukázalo, že věci se nestaly tak, jak je Ofarim popisoval. Státní zastupitelství v Lipsku ho proto obžalovalo z pomluvy. Řízení proti zaměstnanci hotelu, který po Ofarimovi podle jeho líčení žádal sundání přívěsku, úřady zastavily.

Proces se zpěvákem začal 7. listopadu a tento týden Ofarim překvapivě přiznal, že si obvinění z antisemitismu, které proti hotelu vznesl, vymyslel. „Je mi to líto,“ řekl.

Agentura DPA napsala, že když se přiznával, působil zoufale a k ústům si často přikládal řetízek s Davidovou hvězdou.

Naštvala ho fronta

Svědci během procesu vypověděli, že hudebník se v hotelu rozčílil kvůli tomu, že na recepci musel čekat ve frontě kvůli problémům s počítačem. Záběry z bezpečnostních kamer ukázaly, že přívěsek s Davidovou hvězdou, který měl na krku, nebyl při incidentu vidět.

Soud proces se zpěvákem v úterý ukončil a nařídil mu zaplatit 10 000 eur (přes 242 000 korun). Peníze připadnou židovské obci v Lipsku a jednomu spolku, který se věnuje uchovávání paměti na oběti nacistické politiky.

Ofarim se omluvil také zaměstnanci hotelu, kterého obvinil z antisemitismu. Muž, který potřebuje psychologickou podporu a z hotelu letos v září na vlastní přání odešel, omluvu přijal. Dohodli se také na odškodnění, jehož výše nebyla zveřejněna.

Ústřední rada Židů v Německu uvedla, že Ofarim lhal veřejnosti i židovské komunitě. Je podle ní nutné, aby se člověku, který se setkal s projevy antisemitismu, dostalo podpory a nikdo jeho zážitky nezpochybňoval.

„Není ale možné vznést obvinění bez opodstatnění. A to se tu bohužel stalo,“ píše se v prohlášení rady na jejích internetových stránkách.

Nicholas Potter z Nadace Amadea Antonia, která vystupuje proti pravicovému extremismu, rasismu a antisemitismu, serveru The Guardian řekl, že „Ofarim svými výmysly poškodil snahy bojovat proti antisemitismu zejména proto, že lidé často obětem nevěří nebo jejich zážitky bagatelizují“.

Potter dodal, že se Ofarim přiznal ve velice napjaté době, kdy v souvislosti s konfliktem na Blízkém východě případů antisemitismu výrazně přibylo.



