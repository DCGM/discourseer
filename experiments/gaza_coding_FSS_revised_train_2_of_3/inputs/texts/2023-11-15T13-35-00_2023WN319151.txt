Izraelci od 7. října podali tolik žádostí o zbrojní pas jako za 20 let

V Izraeli za poslední měsíc výrazně vzrostl počet žádostí o zbrojní pas. Od útoku palestinského teroristického hnutí Hamás na Izrael ze 7. října podali Izraelci na 236 tisíc žádostí o držení zbraně, což je zhruba tolik, co bylo podáno za předchozích 20 let.


Podle tohoto ministerstva je nyní vydáváno v průměru 1700 povolení pro držení zbraně denně. Přitom loni v listopadu to bylo zhruba 94 povolení denně a předloni jen 42, napsal ve středu web The Times of Israel (ToI) s odvoláním na sdělení ministerstva pro národní bezpečnost.

Počty žádostí o zbrojní pasy v Izraeli rostou v souvislosti s válkou Izraele s hnutím Hamás, která začala 7. října útokem ozbrojenců z Pásma Gazy na jih Izraele. Tam asi 3000 teroristů povraždilo ten den na 1200 lidí. Izrael v odvetě zahájil bombardování Pásma Gazy, které si dosud podle palestinských úřadů vyžádalo přes 11 tisíc obětí.

Snadnější cesta ke zbrojnímu pasu

Ministr národní bezpečnosti Itamar Ben Gvir už krátce po útoku oznámil, že armáda začne vyzbrojovat izraelské dobrovolníky v pohraničí a ve smíšených izraelsko-arabských městech, hovořil o 10 tisících útočných puškách. Minulý měsíc také izraelský parlament zmírnil podmínky pro získání zbrojních pasů.

Zbraně skupinám dobrovolníků rozdává někdy i osobně ministr Ben Gvir, který vede krajně pravicovou stranu Židovská síla a který proslul v předchozích letech protipalestinskou rétorikou a podporou židovských osadníků. Tento měsíc také zlehčoval násilnosti na okupovaném Západním břehu, kde za poslední měsíc rostou počty útoků židovských radikálů na Palestince.

Podle serveru ToI mají někteří obavy z většího množství zbraní mezi civilisty, a to zejména právě na Západním břehu, kde žije na 2,7 milionu Palestinců a asi půl milionu Izraelců. Na tomto území v posledních letech přibyla řada židovských osad, ač většina mezinárodního společenství považuje jejich výstavbu za nelegální. Od nástupu současné izraelské vlády, v níž jsou i krajně pravicové strany, přibylo útoků židovských osadníků na palestinské vesnice a jejich obyvatele.



