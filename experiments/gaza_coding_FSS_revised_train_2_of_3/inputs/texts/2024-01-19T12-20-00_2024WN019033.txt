Cameron: Je to jako ve 30. letech, Putinovu zlu nelze ustupovat

K situaci před druhou světovou válkou přirovnal nynější dění britský ministr zahraničí David Cameron. Roli ruského prezidenta Vladimira Putina pak nepřímo srovnal s někdejším vůdcem nacistického Německa Adolfem Hitlerem. Válka na Ukrajině tak zůstává „absolutní prioritou číslo jedna“, řekl šéf britské diplomacie v rozhovoru s webem Politico.


„Je to výzva pro naši generaci,“ prohlásil Cameron. „Je to jako být ministrem zahraničí nebo lídrem v Evropě třicátých let, appeasement (politika ústupků vůči agresivním zemím před druhou světovou válkou - pozn. red.) vůči Putinovi není možný. Musíme se postavit zlu, které jeho invaze představuje,“ dodal britský ministr zahraničí.

Server podotkl, že britský expremiér s tímto hodnocením přichází ve chvíli, kdy se Západ snaží Ukrajinu dál zásobovat pokročilými zbraněmi k odražení ruské agrese, a zároveň se připravuje na to, že americkým prezidentem se znovu může stát Donald Trump, který opakovaně dává najevo skepsi vůči Severoatlantické alianci i americké pomoci Ukrajině.

„Jedna věc, kterou můžeme udělat, je v průběhu tohoto roku ukázat, že Putin nevyhrává,“ podotkl Cameron.

O „třetí světové válce“ nedávno také v Rusku mluvili například šéf Státní dumy Vjačeslav Volodin a propagandista Vladimir Solovjov - nedokázali se však shodnout, zda se v ní Moskva nachází, nebo jí zabránila.

Okamžité příměří v Gaze odmítl

V rozhovoru přišla řeč i na probíhající válku mezi Izraelem a palestinským teroristickým hnutím Hamás. Cameron přitom odmítl výzvy k okamžitému vyhlášení příměří.

„Myslím, že by to nefungovalo, protože pokud chcete dvoustátní řešení, pokud chcete udržitelné příměří, nemůžete po Izraelcích žádat, aby se na dvoustátním řešení s lidmi, kteří stáli za 7. říjnem (datum loňského masakru v Izraeli - pozn. red.), aby dál vládli v Gaze a byli stále schopni odpalovat rakety do jejich země,“ řekl Cameron s tím, že utrpení na obou stranách konfliktu se jej nicméně hluboce dotýká.

Britský ministr zahraničí už loni v prosinci spolu se svou německou kolegyní Annalenou Baerbockovou ve společném článku pro list The Times vzkázal, že příměří v Gaze by podpořil jen v případě, že by bylo trvalé.

Šéf britské diplomacie v nynějším rozhovoru také připustil, že Londýn může pokračovat v raketových úderech vůči húsijským rebelům v Jemenu, kteří útočí na komerční plavidla v Rudém moři.

Také americký prezident Joe Biden už tento týden řekl, že Washington s raketovými údery proti Húsijům neskončí, ačkoliv jejich útoky proti plavidlům to zjevně nezastavilo.



