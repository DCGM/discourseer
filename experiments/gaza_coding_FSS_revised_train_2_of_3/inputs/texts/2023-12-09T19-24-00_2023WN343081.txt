Húsíové hodlají útočit na lodě spolupracující s Izraelem

Jemenští šíitští povstalci Húsíové v sobotu varovali všechny lodní společnosti, jejichž plavidla proplouvají Rudým mořem, před spoluprací s Izraelem. Na lodě mířící do izraelských přístavů hodlají útočit, informovala agentura Reuters. Povstalecká skupina na lodě v Rudém moři v poslední době, zejména od začátku války v Pásmu Gazy mezi Izraelem a palestinským radikálním hnutím Hamás, už opakovaně zaútočila.


„Pokud Gaza nedostane potraviny a léky, které potřebuje, budou všechny lodě v Rudém moři směřující do izraelských přístavů bez ohledu na jejich státní příslušnost cílem našich ozbrojených sil,“ uvedl vojenský mluvčí Húsíů.

Jemenští povstalci podnikli několik útoků drony a raketami na americký torpédoborec a několik komerčních plavidel v Rudém moři minulou neděli. Skupina také v listopadu uskutečnila několik raketových a dronových útoků zacílených na Izrael.

Húsíové jsou spojenci Íránu, úhlavního nepřítele Izraele, a lodě v Rudém moři napadají v rámci kampaně, jejímž cílem je podle nich podpora Palestinců. Poté, co Hamás zaútočil 7. října na Izrael a ten zahájil odvetné bombardování Pásma Gazy, se v Jemenu konaly masivní demonstrace na podporu Palestinců.

Povstalci, kteří v Jemenu od roku 2015 válčí proti mezinárodně uznávané vládě a koalici vedené Saúdskou Arábií, se stali významnou vojenskou silou v regionu, mají desetitisíce bojovníků a velký arzenál raket a útočných dronů.

