Za rukojmí jsme měli dostat čtvrt milionu a byt v Gaze, řekl u výslechu terorista z Hamásu

Každý, kdo přivede rukojmí, měl dostat 10 tisíc dolarů (235 tisíc Kč) a byt, řekl při výslechu izraelské kontrarozvědce Šin Bet a policii jeden ze zajatých teroristů z palestinského Hamásu. „Pokyn byl unášet ženy a děti,“ popsal hlavní cíle akce ze 7. října. Podobně vypovídalo i dalších pět zajatých ozbrojenců.


Podle listu The Jerusalem Post „všichni teroristi z Hamásu dostali výslovné instrukce, aby zabíjeli a unášeli civilisty včetně starých lidí spolu se ženami a dětmi“.

Jeden z ozbrojenců při výslechu doplnil, že plán byl ovládnout obce a kibucy a udržet tam pozice, dokud nedokončí zabíjení a nezískají dost rukojmích.

Další ze zajatých popsal, jak uviděl mrtvolu ležící na podlaze. „Napálil jsem to do ní a můj velitel na mě křičel, proč plýtvám kulkami na mrtvolu,“ popsal podle listu.

Všichni zajatí ozbrojenci shodně vypověděli, že když šlo o zabíjení, neměli rozlišovat mezi civilisty a vojáky.

„Když jsme skončili (zabíjení), zapálili jsme dva domy,“ řekl jeden z nich. Pak popsal, jak v dalším domě stříleli na rodinu. „Byl tam zraněný muž v pyžamu, další ve spodním prádle. Pak žena v šatech, pak chlapec a dívka.“

Vydali se do dalšího domu. „Odtud jsme vyvedli ženu, starou ženu,“ řekl.

Další terorista, který byl v kibucu Be´eri, řekl, že viděl, jak dva ozbrojenci vezli na motorce do Gazy ženu ve věku 60 až 65 let. „No a když Sulajmán a Karím tu ženu z města zabili, vzali si muže ve věku 40 až 45 let a odvezli ho do Gazy,“ dodal.

Každý z ozbrojenců z Hamásu byl podle The Jerusalem Post dotázán, zda to, co dělali, je podle islámu přípustné. Všichni odpověděli stejně: „Ne. Islám nedovoluje zabíjení žen a dětí.“

Teroristé z Hamásu 7. října v Izraeli pobili na 1400 lidí a další více než dvě stovky unesli. Odvetné izraelské nálety a bombardování Pásma Gazy si podle palestinských úřadů zatím vyžádaly více než pět tisíc životů.







