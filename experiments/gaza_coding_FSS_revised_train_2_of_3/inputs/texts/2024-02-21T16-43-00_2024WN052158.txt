Číňané jsou pryč. Smartwings opět plně v českých rukou

Smartwings se dostávají znovu pod plnou kontrolu českých akcionářů. V úterý společnost Prague City Air českého podnikatele Jiřího Šimáněho dokončila nákup 49,92 procenta akcií aerolinek, které jí prodala společnost Rainbow Wisdom Investment Limited. Ve středu o tom informovala mluvčí Smartwings Vladimíra Dufková. Cenu transakce ani jedna ze stran nezveřejnila.


Rainbow Wisdom Investment Limited patří čínské státní společnosti CITIC Group. Prodej akcií Smartwings do rukou Prague City Air tak znamená definitivní odchod Číny z letecké společnosti.

„Smartwings, a. s. se tak dostávají zpět plně pod kontrolu českých akcionářů, kteří křížově vlastní 100 procent akcií ČSA a Smartwings,“ uvedla v krátkém tiskovém prohlášení Dufková.

O koupi akcií, které držela Rainbow Wisdom Investment Limited, usilovala kromě českých investorů také izraelská letecká společnost Israir. Za převzetí měla nabízet 44 milionů eur (přes 1,1 miliardy Kč). Minulý týden ale média informovala o tom, že o akvizici českých aerolinek ztratila zájem.

Čína získala téměř poloviční podíl ve Smartwings v roce 2016. Tehdy akcie koupila státní skupina CEFC, po jejím krachu ale aktiva převzala právě CITIC Group.

Během koronavirové pandemie v roce 2020 se Smartwings dostaly do existenčních problémů, přičemž v srpnu téhož roku soud vyhlásil moratorium na ochranu před věřiteli, které skončilo až v březnu 2021. Ze strany čínských investorů nepřišla žádná finanční pomoc. Firma přesto nakonec úspěšně prošla restrukturalizací.

Smartwings působí kromě tuzemska také v Polsku, Francii, Maďarsku, na Slovensku a Kanárských ostrovech. Kromě pravidelných a charterových letů aerolinky zajišťují také speciální lety pro různé organizace či sportovní kluby.



