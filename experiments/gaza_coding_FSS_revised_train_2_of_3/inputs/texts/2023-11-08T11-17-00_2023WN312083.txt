„Židé se vrátili“. Izraelští vojáci se modlili v prastaré synagoze ve městě Gaza

Izraelští vojáci si během bojů ve městě Gaza zřejmě našli čas i na modlitbu v tamní prastaré synagoze. Informoval o tom web listu The Jerusalem Post s tím, že je to poprvé po téměř dvaceti letech, co se v tomto svatostánku mohli Židé modlit. Samotná synagoga, která leží u pobřeží Středozemního moře, je stará zhruba 1500 let.


„Poprvé po desetiletích se izraelští vojáci modlili ve starobylé synagoze v Gaze, která byla postavena v 6. století a kde byla před lety odkryta nádherná mozaiková podlaha zobrazující krále Davida. Židé se vrátili do Gazy!“ hlásil na sociální síti X Michael Freund, zakladatel nevládní organizace Šavej Jisrael (Navrátilci Izraele), jež lidi židovského původu po celém světě nabádá k návratu ke kořenům.

Podle dalších tvrzení na sociálních sítích izraelští vojáci v synagoze odříkali minchu, tedy židovskou odpolední modlitbu. Fotografie či videozáznam dokládající toto tvrzení izraelská armáda nezveřejnila, podle webu The Jerusalem Post to však odpovídá nařízením, která sdílení detailů o probíhajících bojích v Pásmu Gazy striktně omezuje.

Starobylá synagoga v Gaze byla založena okolo roku 508 během byzantského období, znovuobjevena byla v roce 1965. Kdysi se nacházela v rušném přístavu známém jako Majuma, nyní leží v přímořské čtvrti města Gaza jménem Rimal.

Egyptští archeologové původně nález považovali za kostel, později ale byla nalezena mozaika se starohebrejským nápisem zobrazující krále Davida hrajícího na lyru.

Pozoruhodná mozaika měří 3 metry na výšku a 1,9 metru na šířku, Davidova tvář však bohužel byla krátce po objevu poničena. Po vstupu izraelských vojsk do Pásma Gazy v roce 1967 byla mozaika odvezena do Izraele. Nyní se nachází v muzeu v židovské osadě Ma'ale Adumim na okupovaném Západním břehu Jordánu, zhruba sedm kilometrů východně od Jeruzaléma.

