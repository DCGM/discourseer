Obrátíme svět naruby. Příbuzní rukojmích posílali obřími reproduktory vzkazy do Gazy

U plotu oddělujícího Izrael od Pásma Gazy se ve čtvrtek shromáždili příbuzní rukojmích držených teroristy z Hamásu a pomocí obřích reproduktorů na jeřábech posílali na druhou stranu vzkazy svým blízkým. Hamás a další teroristické skupiny po útoku ze 7. října stále drží zhruba 130 lidí.


„Neztrácej naději. Abychom tě dostali zpátky, obrátíme svět naruby, když to bude potřeba. Nemůžeme uvěřit, že už je to skoro sto dní. Zůstaň silný, už jsme téměř na konci,“ volal do mikrofonu směrem k městu Chán Júnis na jihu Pásma Gazy rodinný příslušník jednoho z rukojmích. Stodenní výročí říjnových útoků podle serveru The Times of Israel připadá na neděli.

„To je srdcervoucí, žádné dítě by nemělo prosit, ať se jeho strýc vrátí ze zajetí,“ napsal k videu z akce oficiální účet Izraele. Na snímku hovoří do mikrofonu malý chlapec, který prosí o návrat strýce uneseného z festivalu Nova u Pásma Gazy. „Jsem jeho rodina a opravdu chci, aby se vrátil domů hned teď a se všemi rukojmími,“ říká chlapec, který se na konci svého proslovu rozpláče.Izraelský premiér Benjamin Netanjahu opakovaně prohlašuje, že osvobození rukojmích je jednou z priorit izraelských válečných snah v Pásmu Gazy a že hlavním a nejefektivnějším prostředkem k tomu je tlačit na Hamás vojenskou, nikoli diplomatickou cestou.

Podle mluvčího Hamásu se ale rukojmí „nedostanou domů živí“, pokud se izraelské síly nestáhnout z Pásma Gazy.

„Nepřátelští zajatci nebudou vráceni živí svým rodinám, pokud Izrael nesplní podmínky, které Hamás stanovil,“ prohlásil podle listu The New York Times mluvčí teroristů Usáma Hamdán. „První z nich je úplné zastavení agrese proti Gaze,“ řekl.

Při útoku 7. října 2023 zhruba tři tisícovky ozbrojenců Hamásu a dalších teroristických skupin zavraždily na 1200 lidí a dalších 240 zavlekli do Pásma Gazy. Zhruba polovinu unesených vyměnil Hamás na konci listopadu za Palestince vězněné v Izraeli.

Od té doby se žádnou další výměnu ani příměří nepodařilo dojednat.

