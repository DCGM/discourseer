Úřad slovenského ministerstva kultury povede obdivovatel Putina a dezinformátor par excellence

Generálním tajemníkem služebního úřadu slovenského ministerstva kultury jmenovala vláda premiéra Roberta Fica obdivovatele ruského prezidenta Vladimíra Putina a konspirátora Lukáše Machalu. Zařadil se tak do nejužšího kruhu týmu úředníků ministryně kultury Martiny Šimkovičové (je nominantem Slovenské národní strany – SNS). Informuje o tom Denník N.


V letech 2016 až 2020 působil Machala jako poradce předsedy SNS Andreje Danka. Později se přidal k hnutí Republika, které založili bývalí členové Lidové strany Naše Slovensko Mariana Kotleby. S Republikou se rozešel po roce a půl.

Denník N konstatoval, že Machala na sociálních sítích rozšiřuje konspirační teorie, které se vymykají běžnému „standardu“ slovenské dezinformační scény. „Před několika lety sdílel ,odhalení‘ českého anonymního webu, podle kterého muslimské migranty posílají do Evropy ilumináti,“ uvedl list. Je rovněž příznivcem konspirační teorie o práškování lidí z letadel (chemtrails).

V období pandemie covid-19 šířil hoax, že na Slovensku zemřel stejný počet lidí jako předtím. Přitom už byla dostupná informace, že v roce 2020 zemřelo v zemi o sedm tisíc lidí více, než jaký byl do té doby dlouhodobý průměr. „Na základě tohoto výmyslu obvinil lékaře, že se spojili s výrobci vakcín a testů a lidem lžou o závažnosti covidu,“ poukázal také Denník N.

„Rozvážný státník Putin“

V říjnu 2021 u příležitosti narozenin ruského prezidenta označil Putina za jednoho z mála státníků, který je vzdělaný, rozvážný a chrání národní zájmy. „Určitě není dokonalý, ale pro mě je příkladem vlastence a světového státníka,“ napsal tehdy Machala. „Po únoru 2022 s veřejnými projevy obdivu k Putinovi přestal, ale nadále šířil tvrzení kremelské propagandy,“ upozorňuje Denník N.

Válku na Ukrajině způsobili podle Machaly „cizí pánové ze Sionu a zpoza Atlantiku“. V otázce konfliktu v Gaze se jasně postavil na stranu Palestiny: Izrael páchá podle Machaly „stejnou genocidu jako nacisté“.

Lukáš Machala je synem novináře a spisovatele Drahoslava Machaly, který byl v minulosti poradcem prezidenta Ivana Gašparoviče a premiéra Roberta Fica (Směr). Ústav paměti národa ho eviduje jako agenta StB.

Ježíš Kristus králem Slovenska

Na slovenském ministerstvu kultury coby náměstek působí také Štefan Kuffa (SNS), který se už tento týden zviditelnil výzvou k intronizaci Ježíše Krista na Slovensku.

„Za ministerstvo kultury dáváme příslib, i takhle veřejně ho dávám, že my budeme ti, kteří budou iniciovat, aby se co nejdříve podle možnosti dosáhlo toho, aby Kristus Král byl intronizován a stal se králem Slovenska,“ řekl Kuffa před biskupy a dalšími vysokými církevními hodnostáři, kteří na jeho projev reagovali s údivem a rozpaky.



