Brazilský prezident vyzval k bezpečnému humanitárnímu koridoru v Pásmu Gazy

Prezident Brazílie Luiz Inácio Lula da Silva telefonicky požádal svůj izraelský protějšek, aby se zasadil o možnost bezpečného odchodu pro obyvatele Pásma Gazy. O situaci by dnes měla jednat Rada bezpečnosti OSN, jíž Brazílie aktuálně předsedá.


„Zopakoval jsem svoji žádost o to, aby lidé, kteří z Pásma Gazy chtějí odejít, tak mohli učinit bezpečným způsobem přes Egypt.“ Tak zní podle katarské televize al-Džazíra jádro telefonátu mezi brazilským prezidentem Luizem Ináciem Lulou da Silva a jeho izraelským protějškem Isaacem Herzogem.

Lula rovněž apeloval na Herzoga, aby se zasadil o to, aby v Gaze nedošla voda, elektřina či léky v nemocnicích. Právě taková situace ale od středy v důsledku izraelské blokády Pásma Gazy nastala.

Brazílie v současnosti předsedá Radě bezpečnosti OSN, která by o válce mezi Izraelem a Hamásem měla jednat během pátku.



