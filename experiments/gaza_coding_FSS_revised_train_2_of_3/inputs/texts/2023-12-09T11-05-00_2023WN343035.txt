Židy nestříháme. Ve Francii dramaticky roste každodenní antisemitismus

Od vypuknutí konfliktu mezi Izraelem a teroristickým hnutím Hamás se po celém světě zvedla vlna každodenního antisemitismu. Tu pocítila například i jednatřicetiletá Francouzka Yaël, která zjistila, že nechat se ostříhat už není jen tak, protože je Židovka. V kadeřnictví, které navštívila, sice nebyla ani noha, ale ani to nezabránilo kadeřnici, aby ji vyhodila. Nejen o tomto příběhu informuje francouzský list Le Figaro.


Do kadeřnictví se Yaël vydala ve čtvrtek 9. listopadu ráno, a když ji kadeřnice vyhodila, cítila se, „jako by měla na sobě žlutou hvězdu“.

„Jste Židovka, tak vás nebudu stříhat,“ odsekla ji kadeřnice ve francouzském městě Gagny.

Yaël se ale rozhodla na ni podat stížnost a kontaktovat právníka Evropské židovské organizace (OJE) Grégoryho Bensadouna. „Můj klient je zničený, šokovaný a ponížený, uvedl Bensadoun.

Jednatřicetiletá žena do kadeřnictví v Gagny chodí už tři roky, v říjnu ho ale majitelka prodala jedné ze zaměstnankyň, která ji už dříve bez problémů stříhala.

„Jednoho dne jsem jí zavolala a ona se mě zeptala, jestli mohu přijít. Poté, co jsem s tím souhlasila, se mě zeptala, jak se jmenuji. Když jsem jí to řekla, tak mi odpověděla, že najednou přišly nějaké další zákaznice,“ uvedla Yaël.

O několik dní později se žena pokusila objednat znovu. Když ale kadeřnice uslyšela její jméno, odmítla ji. „Dnes budu muset zavřít dřív,“ odsekla znovu majitelka salonu.

To už ale Yaël nedalo a rozhodla se v „otevíračce“ kadeřnictví navštívit osobně. „Nikdo tady sice není, ale nebudu vás moct ostříhat. Podporuji Palestinu a vy jste Židovka,“ řekla bez příkras majitelka. „Takže dnes ani nikdy jindy vám vlasy neudělám,“ dodala.

Policii to nepřiznala

Když byla majitelka vyzvána policií, aby situaci vysvětlila, téměř celou výpověď Yaël zpochybnila. „Uznala ale, že se zmínila o Palestině,“ uvedl Bensadoun. „Řekla, že byla přetížená a měla v salonu dvě další zákaznice, jejichž jména si ale už nepamatovala,“ dodal.

Podle listu Le Figaro obavy z antisemitismu, které mají lidé s distinktivně židovským jménem, sice nejsou nové, ale po útoku Hamásu na Izrael dostaly „zcela nový rozměr“.

Yaël ovšem není jediná, která o nové vlně antisemitismu promluvila. „Když se dneska jmenujete Lévy nebo Cohen, je lepší používat přezdívku,“ řekla francouzskému listu jedna matka, která si na domovní zvonek napsala pro jistotu pouze své iniciály.

„Odstraňování mezuzy ze dveří, schovávání jarmulky pod čepici, mazání židovských jmen z poštovních schránek nebo mobilních aplikací,“ popsal běžnou praxi francouzských Židů generální ředitel Reprezentativní rady francouzských židovských institucí (CRIF) Yonathan Arfi.

O rostoucím antisemitismu promluvila i jedna židovská rodina, která se krátce po teroristickém útoku Hamásu ze 7. října vracela do Francie z izraelského Tel Avivu. Na letišti si chtěli vzít taxi, řidič je ale odmítl.

„Špinavý Žid! Kdybych vás vzal, podřízl bych vám hrdlo, vám, vaší ženě i vašim dětem,“ křičel na otce rodiny taxikář. Ta se ale ze strachu rozhodla, že taxikáře nijak žalovat nebude. Situaci ale přece jen oznámili jedné z místních policejních prefektur DUPA, která listu Le Figaro řekla, že „řidič byl suspendován ze všech činností“.

„Se svým jménem si užiješ“

Své si kvůli svému jménu zažil i francouzský ministr školství Gabriel Attal, který uvedl, že ve svém životě zažil už „mnoho špinavostí“.

„Můj otec mi kdysi řekl: ‚Možná nejsi Žid, ale budeš celý život trpět antisemitismem jako Židé, protože máš židovské jméno,‘“ uvedl Attal v televizi TF1.

Podle průzkumu Fondapol z ledna 2022, na který odkazuje Le Figaro, je „identifikace jako Žid ve francouzském veřejném prostoru rizikovým faktorem a vystavuje lidi násilí“.

Čtyřiasedmdesát procent dotázaných Francouzů židovského vyznání nebo kultury v něm uvedlo, že se již setkali s antisemitským chováním, ať už se jednalo o posměch, nebo fyzickou agresi. V důsledku toho se 48 procent z nich někdy vyhýbá tomu, aby v diskuzích přiznali, že jsou Židé.

Pětapadesát procent z nich navíc říká svým dětem, aby nenosily žádné židovské poznávací znaky. V současné době také skrývají svá jména, a dokonce i příjmení hebrejského původu.



