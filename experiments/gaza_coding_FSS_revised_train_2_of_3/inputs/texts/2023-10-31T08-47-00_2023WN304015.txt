KOMENTÁŘ: Antisemitismus 21. století je levicový – Alexander Tomský

Zuřivé demonstrace muslimů v ulicích západních velkoměst na podporu islamistického hnutí Hamás, který spáchal největší masakr v poválečných dějinách Izraele, nejsou nic překvapivého, svědčí pouze o náboženské genocidní nenávisti vůči Židům a dlouholetém úsilí zničit židovský stát. Ze studentských let na londýnské univerzitě si pamatuji to zvláštní slovo „vměstek“ označující nepřijatelný stát Izrael uprostřed Arabů.


Překvapivé ale je, že „konečné řešení“ izraelsko-palestinského sporu dnes podporuje podle průzkumů 48 procent studentů na britských a amerických univerzitách včetně mnoha levicových intelektuálů a profesorů. Najdou se i u nás; klinický psycholog B. Sláma na blogu aktualne.cz prohlašuje, že Hamás zcela „oprávněně neuznává existenci Izraele,“ což de facto znamená, že Židy je nutno vyvraždit.

Západní novináři ještě dlouho po válce považovali antisemitismus za výron šovinismu zejména německého nacionál-socialismu a označovali antisemity za pravicové. S tvrdošíjností mezků se nedokázali odpoutat od minulosti a kvůli svému víceméně levicovému světonázoru se zabývali nepatrným počtem nacistických pohrobků v národoveckých stranách tzv. populistů. I těm konzervativnějším mezi nimi, kteří dávají na odiv svou férovost a připouštějí, že se zloba vůči Židům nečekaně objevila na krajní levici, uniklo, jak masivně se rozšířila mezi dnešními progresivisty i levicovými stranami. Připadá jim možná nepochopitelné, že by mohli zastánci menšin, globální rovnosti, anti-rasismu a lidských práv podléhat genocidní nenávisti vůči Židům. Jak něco takového vysvětlit?

Je to prosté. Nahradíme-li univerzální etiku náhledem na svět, v němž existuje pouze skupinový spravedlivý boj utlačených s utlačovateli, tak je každé násilí vůči okupantům legitimní. Hamás je sice homofobní, mysogynní, fanatická, islamistická sekta, která svými sebevražednými útoky na Izrael způsobila strašlivé utrpení a bídu především svých vlastních ujařmených soukmenovců, ale v černobílém vidění levice se nachází na správné straně. Utlačovaní zlo nepáchají. Ať žije vláda šaría! Je to neuvěřitelné, že se genocidní nenávist uchytila v hlavním proudu západního myšlení, který si říká liberální – zdá se však, že se týká pouze Židů. Je to neuvěřitelný úspěch hnutí za delegitimizaci Izraele. Opakuje se prastará démonizace Židů, vždyť si o to koledují sami!

Většina západních politiků právo Židů na sebeobranu stále ještě uznává, ale nachází se pod tlakem propagandy morálně nalomené veřejnosti a muslimských přistěhovalců, a tak jak bude v přelidněné Gaze přibývat civilních obětí, budou se ozývat hlasy na ukončení invaze. Ani hitlerismus se nepodařilo vyvrátit bez totální devastace německých měst, a totéž platí i zde. Nešťastní Gazané si Hamás svobodně zvolili a nesou za něj kolektivní odpovědnost. Lze se oprávněně domnívat, že by si dnes likvidaci fanatického islamismu přála většina arabských vlád, ale kvůli nenávisti arabské ulice se to neodváží veřejně přiznat. Západ, a zejména americká vláda, na dlouhodobý izraelský boj v Gaze žaludek nemá.

Jedno je ale jisté, i kdyby se nepodařilo Hamás zcela vykořenit, rakety z Gazy už nikdy na Izraelce dopadat nebudou.



