Příměří v Gaze podle Kataru začne v pátek ráno, odpoledne pustí rukojmí

Klid zbraní mezi Izraelem a Hamásem v Pásmu Gazy vstoupí v platnost v pátek v 07:00 (06:00 SEČ) a první rukojmí budou propuštěni téhož dne v 16:00 (15:00 SEČ). Oznámilo to ve čtvrtek katarské ministerstvo zahraničí.


Dauhá pomohlo zprostředkovat dohodu o osvobození části rukojmích unesených Hamásem výměnou za klid zbraní a propuštění skupiny palestinských vězňů z izraelských věznic. Izraelská vláda dohodu schválila v noci na středu a očekávalo se, že příměří začne platit již ve čtvrtek dopoledne, což se však nestalo.

Mluvčí katarského ministerstva zahraničí Mádžid Ansárí uvedl, že během čtyř dnů bude propuštěno dohromady 50 rukojmích a že zajatci, kteří jsou ze stejné rodiny, budou propouštěni ve stejné skupině. Na tom, kteří rukojmí budou osvobozeni, panuje podle mluvčího shoda. V pátek to má být 13 žen a dětí.

Spolu s klidem zbraní začne podle mluvčího do Pásma Gazy také proudit humanitární pomoc, ačkoliv půjde jen o „zlomek toho“, co válkou zničená oblast potřebuje. Katar si podle Ansárího přeje, aby přestávka v boji nakonec vedla k trvalému příměří. Podobné přání již ve středu vyjádřilo několik dalších arabských států.

Součástí dohody, kterou kromě Kataru pomáhaly vyjednat Egypt a Spojené státy, je postupná výměna asi 50 rukojmích držených zejména Hamásem v Pásmu Gazy, především dětí a žen, za 150 Palestinců zadržovaných v izraelských věznicích. Klid zbraní má trvat čtyři dny.

Hamás již dříve uvedl, že zadržuje asi 210 z přibližně 240 rukojmích unesených z Izraele během útoku 7. října. Další radikální skupina Palestinský Islámský džihád (PIJ), která se na útoku na jižní Izrael podílela, údajně zadržuje zbytek rukojmích.



