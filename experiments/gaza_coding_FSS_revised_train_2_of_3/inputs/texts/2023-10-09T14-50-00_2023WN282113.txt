Žirinovskij předpověděl „strašlivé“ události na Blízkém východě, které dají zapomenout na Ukrajinu

Na Blízkém východě vypukne do roku 2024 strašlivý konflikt a všichni zapomenou na Ukrajinu, předpověděl ruský ultranacionalista Vladimir Žirinovskij v roce 2019. Jeho slova podle listu Komsomolskaja pravda po sobotním útoku palestinského Hamásu na Izrael dostala nový rozměr.


Další krvavé kolo izraelsko-palestinského konfliktu začalo v sobotu. Stovky teroristů palestinského Hamásu napadly jižní Izrael a rozpoutaly tam nevídané vraždění. Židovský stát odpověděl masivními raketovými útoky na Pásmo Gazy, které Hamás ovládá. Izraelský premiér Benjamin Netanjahu vyhlásil válečný stav.

Konflikt na Blízkém východě nabírá na intenzitě, hodnotí situaci deník Komsomolskaja pravda a v této situaci připomíná slova nyní už zesnulého Vladimira Žirinovského, vůdce krajně pravicové Liberálně-demokratické strany Ruska (LDPR).

„Do roku 2024 vypukne na Blízkém východě konflikt a všichni zapomenou, co je Ukrajina. Hovoříme o třetí světové válce. Protože Írán není KLDR, Vietnam nebo Kosovo,“ vypočetl Žirinovskij. „Tady se stanou ty nejstrašnější události,“ doplnil v 22. července 2019 v pořadu „Večer s Vladimirem Solovjovem“, který měl už tehdy pozici jednoho z hlavních propagandistů prezident Vladimira Putina.

Záznam z pořadu zaujal prakticky celý svět. Na sociální síti X (dříve Twitter) ho s anglickými titulky sdílel i bývalý náměstek ukrajinského ministra vnitra Anton Geraščenko.

„Byly to poslední (ukrajinské) volby. V roce 2024 žádné volby nebudou, protože nebude existovat země zvaná Ukrajina,“ prohlásil Žirinovskij, jehož slova se probírala na začátku války na Ukrajině. Tehdy se spekulovalo, že válku předpověděl. Nyní totéž tvrdí Leonid Sluckij, Žirinovského nástupce ve funkci šéfa LDPR a šéf zahraničního výboru ruské Dumy.

„Naplnila se další předpověď. Toto proroctví, založené na hluboké znalosti geopolitických procesů a vztahů příčin a následků, jakož i všech nuancí blízkovýchodní politiky a zapojení západních hráčů do ní, se bohužel naplnilo. Stejně jako další předpovědi Žirinovského, který by se díky své inteligenci mohl dívat do budoucnosti,“ prohlásil Sluckij.

Žirinovskij zemřel v dubnu 2022 na následky komplikací po nákaze covidem-19. Stanice BBC připomněla, že se mu přezdívalo „šašek ruské politiky“. Vysloužil si to mnohými výroky, které se prudce rozcházely s realitou. Podle webu France 24 prohlásil, že doufá, že si jednoho dne budou moci „ruští vojáci umýt boty ve vodách Indického oceánu“.

Vyzýval také k tomu, aby si Rusko vzalo násilím od Američanů zpět Aljašku a převzalo moc nad bývalými sovětskými státy. Tvrdil také, že Rusko „v blízké budoucnosti“ anektuje Polsko a pobaltské státy, připomíná list The Washington Post. Rozruch i výsměch vyvolal v roce 2002 hrozbou vůči USA, podle níž ruští vědci „mírně změní gravitační pole Země a vaše území bude pod vodou“.

