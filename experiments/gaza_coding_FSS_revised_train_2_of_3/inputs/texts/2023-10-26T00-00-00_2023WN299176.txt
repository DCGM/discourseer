Izraelské armádě spadl dron na balkon v Ma'alotu. Sedm zraněných

Dvě děti a pět dospělých ošetřili lékaři poté, co dron izraelské armády spadl na balkon obytného domu ve městě Ma'alot-Taršicha u hranic židovského státu s Libanonem. Podle webu Times of Israel se pacienti nadýchali kouře a zdravotníci jim také museli pomoci zvládnout ataku akutní úzkosti.


Mezi zraněnými jsou podle The Times of Israel dvě děti ve věku pět a jedenáct let a pět dospělých. Šest ze zraněných, které po pádu dronu na balkon ma'alotského obytného domu ošetřili lékaři v nemocnici v Naharíji, bylo už propuštěno do domácího ošetřování. V péči lékařů zůstává 66letý muž, uvedla nemocnice.

Pád dronu na vlastní území už vyšetřuje izraelská armáda. V sousedním Libanonu působí šíitské hnutí Hizballáh; Izrael v uplynulých dnech útočil proti buňkám radikálů z této militantní organizace mimo jiné i bezpilotníky.



