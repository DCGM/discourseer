Napříč Evropou, v Austrálii i USA se sešly propalestinské demonstrace

Vzdor hrůzám, které teroristi Hamásu páchali v Izraeli, sešly se o víkendu po celém světě propalestinské demonstrace. Jejich účastníci s plakáty a skandováním vybízejícím k „osvobození Palestiny“ demonstrovali v Nizozemsku, Dánsku, Švédsku, Německu či Británii, ale i v Austrálii a USA.


V drtivé většině se na propalestinských demonstracích v evropských městech sešli palestinští imigranti první i druhé generace. V Berlíně policie shromáždění desítek lidí kvůli skandování nenávistných protiizraelských hesel rozpustila. V neděli večer oznámila, že demonstranti v německé metropoli hodili dlažební kostku na policejní vůz a zranili přitom dva strážce zákona.

Ve švédském Stockholmu podle Anadolu Agency se demonstranti sešli na náměstí Sergels Torg. Skandovali hesla jako „Bojkot Izraele“, „Svobodná Palestina“ a „Izrael zabíjí naše děti“.

S podobnými transparenty i hesly vyrazili palestinští imigranti na demonstraci také v britském Brightonu, kde se v centru města sešla v neděli odpoledne asi stovka lidí.

Několik desítek lidí se zúčastnilo propalestinské demonstrace také podle stanice ABC v Lakembě v jihozápadní části Sydney. Australská vláda shromáždění, které podle jeho organizátorů mělo vyznít jako podpora pro „odvahu a projevy statečnosti“ Hamásu v Izraeli, tvrdě zkritizovala.

Dosud největší propalestinská demonstrace se podle listu The Times of Israel konala na Times Square v New Yorku. Sešlo se tam asi šest stovek demonstrantů, kteří mávali palestinskými vlajkami a skandovali „Odpor je oprávněný“, „Globalizujte intifádu“, „Rozbijte osadnický sionistický stát“ či oslavné „Od řeky (Jordán) až k moři, Izrael už hoří“. Podobná akce se konala také v Chicagu.

