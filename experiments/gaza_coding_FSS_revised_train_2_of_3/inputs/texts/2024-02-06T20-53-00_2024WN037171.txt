Jedenatřicet z rukojmích zadržovaných v Pásmu Gazy je po smrti, oznámil Izrael

Jedenatřicet z rukojmích zadržovaných v Pásmu Gazy je po smrti. Oznámil to podle agentury Reuters mluvčí izraelské armády Daniel Hagari. Izrael dříve uvedl, že v enklávě je stále zadržováno 136 rukojmích.


„Informovali jsme 31 rodin, že jejich unesení blízcí už nejsou mezi živými a že jsme je prohlásili za mrtvé,“ řekl mluvčí izraelské armády Hagari na pravidelné tiskové konferenci.

Podle serveru The Times of Israel zemřelo 32 z lidí zavlečených do Pásma Gazy. Armáda prověřuje smrt dalších nejméně dvou desítek rukojmích, uvedl server.

Teroristé z Hamásu a dalších skupin při útoku ze 7. října 2023, kdy povraždili na území Izraele 1200 lidí, zavlekli podle webu do Pásma Gazy 253 lidí. Během týdenního příměří na konci loňského listopadu se 105 lidí dostalo na svobodu.

Před uzavřením příměří byli propuštěni čtyři rukojmí a jednoho zachránili vojáci. Těla osmi byla nalezena a tři rukojmí byli omylem zabiti armádou, připomněl list The Times of Israel.

Hamás by chtěl „úplné příměří“

Katar společně s USA a Egyptem se nyní snaží zprostředkovat dohodu o dalším příměří, na jejímž základě by Hamás propustil zbývající rukojmí výměnou za delší přestávku v bojích.

Katarský premiér Muhammad bin Abdar Rahmán Sání na úterní společné tiskové konferenci s americkým ministrem zahraničí Antonym Blinkenem v Dauhá uvedl, že Hamás na nejnovější návrh dohody „reagoval v zásadě pozitivně“.

„Stále usilujeme ale o komplexní a úplné příměří, které by ukončilo agresi proti našemu lidu,“ doplnil ve své reakci Hamás. Izrael však možnost trvalého příměří, o které Hamás usiluje, vyloučil.



