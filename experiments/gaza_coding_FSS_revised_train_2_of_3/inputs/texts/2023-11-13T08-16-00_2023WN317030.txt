Největší nemocnice v Pásmu Gazy již nefunguje, říká WHO

Podle světové zdravotnické organizace již nemocnice Šífa v Pásmu Gazy nefunguje jako zdravotnické zařízení. V těsném okolí nemocnice v posledních dnech útočila izraelská armáda. Uvnitř nemocnice zůstává podle místních úřadů asi 2300 lidí, jen část z nich jsou pacienti.


Největší nemocnice v Pásmu Gazy Šífa, jež se nachází blízko centra města Gaza, je podle informací z místa ve stadiu kolapsu a není schopná starat se o své pacienty. O situaci reportuje server BBC s odvoláním na zdroje přímo z nemocnice.

Během několika posledních dní obklopily těsné okolí nemocnice izraelské tanky, část nemocnice měly několikrát zasáhnout rakety nebo úlomky z nich. Informace z válečné zóny zatím nelze nezávisle ověřit.

Židovský stát tvrdí, že zařízení slouží jako „štít“ pro aktivity Hamásu, jehož jedno z velicích středisek se má nacházet přímo pod nemocnicí. Hamás, stejně jako personál pracující v nemocnici, však tato tvrzení opakované odmítl.

V nemocničním zařízení, kterému došla elektřina a nelze tam tak provádět běžné úkony, se má nacházet vedle personálu asi 600 pacientů a 1500 osob, které ztratily v důsledku izraelského bombardování střechu nad hlavou a skrývají se tam.

Izraelská armáda nabídla pomoc s relokací novorozenců do jiné nemocnice. Podle personálu nemocnice to však není možné, mimo jiné proto, že ambulance se k areálu nemocnice nemohou dostat. Kvůli výpadku elektřiny musely být novorozenci přemístěni z inkubátorů, nejméně tři z nich již zemřeli.

Katarská televize al-Džazíra v pondělí ráno informovala, že mimo provoz je i další, menší nemocnice Kamal Adván na severu Pásma Gazy. Důvodem je, že v zařízení v důsledku izraelské blokády došla elektřina.



