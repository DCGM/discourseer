Vrah z Hamásu uřízl hlavu 19letému záklaďákovi, v Gaze se ji snažil prodat

Příslušník teroristického hnutí Hamás se pokusil za deset tisíc dolarů (asi 227 tisíc korun) prodat v Gaze useknutou hlavu padlého, teprve devatenáctiletého vojáka Izraelských obranných sil (IDF) Adira Tahara, kterého hnutí zavraždilo při masakrech loni 7. října. O hrůzném příběhu pro izraelskou televizi Channel 14, na kterou odkazuje web stanice i24, promluvil jeho otec David.


„Poslali na něj raketu a tři granáty,“ líčí David poslední chvíle svého syna Adira. „Z CT skenu, který jsem nedávno obdržel, je vidět, že celé jeho tělo bylo plné šrapnelů,“ uvedl otec zavražděného.

„Nazvat je teroristy a barbary je málo. Usekli mu hlavu a odvezli ji do Gazy. Dělal jsem, co jsem mohl, nebylo to snadné. Nakonec jsem dostal tělo bez hlavy,“ pokračoval v příběhu, který zveřejnila izraelská televize i24.

Nechtějte ho vidět, radila mu armáda

Když armáda tělo našla, otec naléhal, aby ho mohl vidět. Armáda mu to však důrazně nedoporučovala. „Půl hodiny před pohřbem mého dítěte dorazilo jeho tělo na Herzlovu horu (nachází se tam vojenský hřbitov - pozn. red.). Otevřel jsem rakev, když jsem byl sám,“ vysvětlil otec.

„Byl k nepoznání. Identifikoval jsem ho podle psích známek, DNA testu a věcí, které měl v kalhotách,“ uvedl David k hrůznému pohledu, který se mu naskytl, když uviděl v rakvi ostatky svého syna bez hlavy.

V tu chvíli se rozhodl, že musí domů dostat i zbytek synova těla. „Když jsem Adira pohřbíval, věděl jsem, že tak činím bez podstatné části jeho těla. Pak jsem začal s hledáním,“ přiblížil otec.

David posléze více než dva měsíce oslovoval všechny možné instituce a sledoval všechna možná videa z masakru, aby se dopátral, kde se synova hlava nachází. „Internet zaplavila hororová videa. Musím říct, že jsem viděl skoro všechna. Na jednom z nich jsem bohužel našel svého syna. Je na něm vidět, že je moje dítě bez hlavy,“ uvedl.

Chtěl jsem ji prodat, přiznal terorista

Odpovědi se dočkal až po několika měsících od izraelské bezpečnostní služby Šin Bet. „Při výslechu dvou zadržených teroristů se Šin Betu podařilo zjistit, že se jeden z nich v Gaze pokusil prodat hlavu. Hlavu vojáka za deset tisíc dolarů,“ popsal otec. „Je to šíleně barbarské,“ dodal.

Adirovu hlavu se vydala vyzvednout elitní jednotka IDF, která společně s obrněnci vstoupila do centra Gazy. Na jednom z míst našli vojáci mrazák. „Uvnitř byla taška s tenisovými míčky, dokumenty nějakého teroristy a hlava vojáka. Podařilo se jim přinést to, co z ní po dvou a půl měsících zbylo,“ sdělil otec.

„Vyzvedli jsme kosti, které našli, nechali provést testy DNA, našly se i zuby… A pohřbili jsme ho,“ řekl. „V mých očích je zázrak, že mohu dát klid jeho duši i tělu,“ uzavřel.

Izraelská televize i24 na závěr uvedla, že se opakovaný pohřeb uskutečnil zhruba před třemi týdny.

Potýkáme se s psychopaty, upozorňuje mluvčí vlády

Podobné případy brutálních vražd spáchaných teroristy z Hamásu na sociální síti X odsoudil tiskový mluvčí izraelské vlády Ejlon Levy. „Bojujeme proti psychopatům. Neodvracejte zrak,“ apeloval Levy, který v příspěvku sdílel kamerové snímky jednoho z teroristů, který nožem odsekává hlavu izraelského občana. Záběry získala a zveřejnila televize CNN.

Teroristické hnutí Hamás zaútočilo na Izrael loni 7. října. Při svém běsnění zavraždilo přes 1200 lidí, většina z nich byli civilisté. Šlo o zdaleka nejrozsáhlejší protižidovský pogrom od dob holokaustu. Izrael v reakci na to zahájil intenzivní vojenskou akci v Pásmu Gazy s cílem zničit Hamás.



