Blinken v Jordánsku varoval před rozšířením konfliktu na Blízkém východě

Ministr zahraničí USA Antony Blinken v sobotu vystupňoval své diplomatické úsilí s cílem nepřipustit rozšíření konfliktu mezi Izraelem a teroristickým hnutím Hamás do dalších oblastí. V Ammánu se setkal s čelnými představiteli Jordánska a dalšími arabskými lídry, aby hledal řešení krizové situace a konzultoval poválečnou budoucnost Pásma Gazy.


Blinken, který je za poslední měsíc už na druhé cestě po Blízkém východu, jednal podle listu The Times of Israel nejprve s libanonským premiérem Nadžíbem Míkátím. Poděkoval mu za snahu jeho vlády předejít eskalaci války a nepřipustit zatažení Libanonu do konfliktu.

„Tento konflikt se nesmí rozšířit,“ varoval Blinken s tím, že „libanonský lid válku nechce“. Vyjádřil nicméně „hluboké obavy“, že boje se odehrávají i na libanonsko-izraelské hranici, a to kvůli šíitskému proíránskému hnutí Hizballáh, které má v Libanonu svou základnu.

Vůdce Hizballáhu Hasan Nasralláh v pátek ve svém prvním vystoupení od začátku nové války Izraele s Hamásem velebil Hamás za jeho útok ze 7. října a přisoudil odpovědnost za konflikt Washingtonu. Vyzval také arabské země, aby válku v Gaze „pomohly zastavit“.

Spojené státy mají vážné obavy, že Hizballáh, který provádí raketové a přeshraniční útoky na severní Izrael, převezme ve válce aktivnější roli. Jeho vůdce Hasan Nasralláh nicméně v pátek zdůraznil, že operace byla stoprocentně palestinská, čímž zdůraznil, že Hizballáh do ní nebyl zapojen. Washington už dříve vyslal dvě letadlové lodě do východního Středomoří ve snaze odradit hnutí od otevření druhé fronty proti Izraeli.

Blinken se v Ammánu setkal také s ministry zahraničí Saúdské Arábie, Egypta, Spojených arabských emirátů, Kataru a také se zástupci Palestinců. Na programu měl rovněž jednání s jordánským králem Abdalláhem II.

V neděli do Turecka

Všichni arabští představitelé odsoudili izraelskou taktiku proti Hamásu, která podle nich představuje „nezákonné kolektivní trestání palestinského lidu“.

Washington také potvrdil, že v neděli Blinken pojede do Ankary, kde bude v pondělí jednat s tureckým prezidentem Recepem Tayyipem Erdoganem. Ankara mezitím oznámila, že kvůli konfliktu v Gaze dočasně odvolává svého velvyslance v Izraeli.

