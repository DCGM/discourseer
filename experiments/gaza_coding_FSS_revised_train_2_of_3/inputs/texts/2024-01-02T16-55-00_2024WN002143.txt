Turecká policie zadržela 33 lidí, kteří měli s Mosadem plánovat únos cizinců

Policie v Istanbulu v úterý zadržela 33 podezřelých osob, které měly spolupracovat s izraelskou zpravodajskou službou Mosad na „spiknutí“, během něhož mělo dojít ke sledování a následnému únosu cizinců z území Turecka. Informuje o tom turecký list The Daily Sabah, podle kterého hlavní prokuratura vydala zatykač na celkem 46 lidí, 13 z nich je tedy stále na svobodě.


Turecké úřady informovaly o raziích proti osobám, které měly spolupracovat s Mosadem, v osmi tureckých provinciích včetně Istanbulu. V současnosti stále probíhá pátrání po zbylých 13 osobách, na které byl vydán zatykač a zatím nebyly místními úřady dopadeny.

Na základě vyšetřování měla policie zjistit, že tato skupina lidí měla plánovat sledování, přepadení a také pokusy o únos cizinců pobývajících na tureckém území.

Jak ale uvedl turecký list, žádné podrobnosti o vyšetřování nejsou k dispozici. Podotkl ale, že Mosad byl v minulosti zapleten do vyšetřování pokusů o únos Palestinců žijících v Turecku.

Turecký ministr vnitra Ali Yerlikaya na sociální síti X uvedl, že při prohlídkách u podezřelých osob bylo nalezeno „velké množství digitálních materiálů“, jedna neregistrovaná zbraň a také hotovost v hodnotě 143 830 eur (asi 3,5 milionu korun) a 23 680 dolarů (asi půl milionu korun).

„Nikdy nedovolíme špionážní aktivity zaměřené na naši národní jednotu a solidaritu naší země,“ uvedl v příspěvku Yerlikaya.

Turecké zpravodajské zdroje podle Daily Sabahu minulý měsíc sdělily agentuře Anadolu (AA), že izraelská rozvědka byla varována před jakýmkoli pokusem o atentát na členy palestinského teroristického hnutí Hamás v Turecku.

„Izrael bude pronásledovat Hamás v Libanonu, Turecku a Kataru, i kdyby to mělo trvat roky,“ prohlásil šéf izraelské bezpečnostní agentury Šin Bet Ronen Bar v nahrávce, kterou podle tureckého listu odvysílala izraelská veřejnoprávní televize Kan.

„Vláda nám stanovila za cíl zlikvidovat Hamás. To je náš Mnichov. Uděláme to všude: v Gaze, na Západním břehu Jordánu, v Libanonu, v Turecku, v Kataru. Bude to trvat několik let, ale uděláme to,“ prohlásil Bar.

Mnichovem měl přitom Bar na mysli mnichovský masakr, během kterého palestinská teroristická skupina Černé září nejprve unesla a posléze zavraždila 11 izraelských olympioniků.

Tuto skupinu následně Izrael pronásledoval odvetou v podobě leteckých úderů na základny Fatahu, hlavní palestinské politické strany a nejdůležitější frakce Organizace pro osvobození Palestiny, které se připisovalo propojení s Černým zářím v Libanonu a Sýrii.

Později Izrael naplánoval a posléze zahájil operaci Boží hněv, která měla za cíl zlikvidovat všechny, kteří se na mnichovském masakru podíleli. Atentáty agenti prováděli na různých místech světa.



