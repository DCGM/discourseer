Blinken na schůzce s Abbásem řekl, že Palestinci nesmí být nuceně přesidlováni

Americký ministr zahraničí Antony Blinken prohlásil, že Palestinci nesmějí být nuceně přesidlováni. Šéf americké diplomacie to řekl předsedovi Palestinské samosprávy Mahmúdovi Abbásovi během své nečekané návštěvy Ramalláhu, okupovaného města Západního břehu Jordánu. V neděli to uvedla agentura Reuters.


Blinken se během své delší návštěvy Blízkého východu, kde vypukla válka mezi Izraelem a palestinským teroristickým hnutím Hamás, snaží zamezit tomu, aby se konflikt rozšířil i do dalších částí regionu. Palestinské území navštívil od začátku války poprvé. S Abbásem měl v neděli hovořit zhruba hodinu, napsala agentura Reuters.

Kromě vyloučení otázky nuceného přesídlování Palestinců Blinken Abbásovi rovněž řekl, že Spojené státy budou nadále podporovat snahy o vytvoření palestinského státu.

Abbás stojí v čele Palestinské samosprávy (PA) od roku 2005 a je zástupcem strany Fatah, která je rivalem Hamásu ovládajícího Pásmo Gazy. PA spravuje části Západního břehu, které nemá zcela pod kontrolou Izrael.

Blinken také vyzval k zastavení „extremistického násilí“ proti Palestincům na Západním břehu, píše agentura AFP.

Šéf Palestinské samosprávy Blinkenovi řekl, že v Pásmu Gazy musí být „okamžitě vyhlášeno příměří“ a že na toto území musí být vpuštěna humanitární pomoc. Nicméně deník The Guardian připomíná, že Blinken doposud dával najevo, že vyhlásit příměří by jen znamenalo poskytnout Hamásu příležitost k přeskupení sil.

Izrael vede v Gaze rozsáhlou vojenskou operaci poté, co Hamás 7. října provedl nečekaný a brutální útok uvnitř jeho území. V Izraeli při něm zemřelo přes 1400 lidí, hlavně civilistů. Při následných akcích izraelské armády v Pásmu Gazy podle tamních úřadů ovládaných Hamásem přišlo o život asi 9500 lidí.







