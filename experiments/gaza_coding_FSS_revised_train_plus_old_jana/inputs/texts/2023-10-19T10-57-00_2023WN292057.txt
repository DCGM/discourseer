Noční násilí v Berlíně: „Proměníme Neukölln v Gazu“

Výtržnosti, hořící auta, vodní děla, zranění policisté – v noci na čtvrtek, už podruhé za sebou, se v Berlíně-Neuköllnu vystupňovala nepovolená propalestinská demonstrace.


Čtvrť zažila předehru už pozdě odpoledne, když se šířily podrobnosti o mrtvých v nemocnici v Gaze, přičemž masakr připsal Hamás Izraeli – a nepokoje začaly doutnat, napsal web listu Bild. Za neštěstí ovšem podle dostupných snímků může spíše raketa odpálená Palestinci ze hřbitova vedle nemocnice, která selhala.

Po shromáždění u ministerstva zahraničí v srdci německé metropole ve středu večer se převážně mladí muži bouřili od Sonnenallee až k sídlišti High Deck v Neuköllnu, berlínské čtvrti s vysokým počtem muslimských obyvatel.

Vezměte si masky, kameny a obušky

Antisemité předtím vyzývali ke vzpouře na Telegramu – s kameny, obušky a maskami měli muži přijít ve 22 hodin na Pannierstrasse. „Proměníme Neukölln v Gazu. Všechno zapálíme. V Gaze jsou masakrováni naši bratři a sestry,“ napsali dále ve svolávacím vzkazu.

V Neuköllnu agresivní výtržníci zapalovali zábavní pyrotechniku a házeli ji na policisty. To vše přenášeli živě na sociálních sítích a zvědavci si bitky nahrávali na mobily.

Ulice v plamenech

Nejprve kolem 21.50 hodin shořelo na Liberdastrasse v Neuköllnu vozidlo Audi. Na tamním nákupním centru se objevila protiizraelská graffiti.

Více než 400 výtržníků se shromáždilo v Sonnenallee poblíž Reuterstrasse a masivně zaútočili na policisty. „Létaly kameny a lahve, zapalovali odpadkové koše. Protestující házeli po prostoru a do ohně obsah kontejnerů na odpad. Když policie zajišťovala popelnice, přiletěla na ně a jejich vozidlo odpálená nálož,“ líčil portál Bildu.

Znovu a znovu hořely pneumatiky a odpadkové koše, které policie hasila vodními děly. Důvodem bylo, že hasiči již nemohli zajistit bezpečnost.

Útoky na hasiče

Krátce po půlnoci přijelo na nechvalně proslulé sídliště na Sonnenallee/Michael-Bohnen-Ring několik hasičských vozů. Útočníci je zapalovali na různých místech podél Sonnenallee. Plameny poškodily sedm vozidel.

Smutná pravda: hasiči přijeli, ale s hašením počkali, dokud nebude přítomen dostatek policistů, kteří by hasiče ochránili.

Bilance nepokojů ve čtvrtek ráno: 174 zatčených, 65 trestních oznámení a 65 zraněných policistů.



