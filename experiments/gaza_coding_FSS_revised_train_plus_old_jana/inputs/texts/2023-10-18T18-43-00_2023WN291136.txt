Budovy stojí, kráter chybí. Snímky exploze u nemocnice ukazují na střelu Islámského džihádu

Ve městě Gaza došlo v úterý večer k výbuchu v nemocnici al-Ahlí, na jehož následky mělo zemřít více než 500 lidí. Palestinské ministerstvo zdravotnictví, které spravuje teroristické hnutí Hamás, obvinilo z útoku Izrael. Izraelská armáda to ale popřela a ve středu zveřejnila záběry, z nichž má být patrné, že za výbuchem stojí vadná raketa Islámského džihádu. Fotografie, které místo srovnávají s dřívějšími izraelskými útoky, dále naznačují, že se nemohlo jednat o izraelskou pumu, protože ta za sebou zanechá hluboký kráter. Ten u nemocnice ale úplně chybí.


Agenturní snímky navíc ukazují, že v bezprostřední blízkosti nemocnice došlo k úplnému nebo částečnému shoření asi dvou desítek automobilů. Obě budovy nemocnice ovšem stojí – s tím, že jedna z nich vypadá nedotčeně. Na místě, kde mělo dojít k výbuchu, se ani neobjevil žádný kráter, který by izraelská puma jinak způsobila. Upozornil na to například list The Times of Israel (TOI), podle něhož záběry ukázaly, že k výbuchu došlo na parkovišti nemocnice.

To, že budova nemocnice nebyla poškozena, podle agentury Reuters potvrdil i mluvčí Izraelských obranných sil (IDF) Daniel Hagari. Ten také upozornil na to, že na místě nejsou ani žádné krátery, které by dokazovaly, že šlo o letecký útok.

To přiživilo debaty o tom, kdo za výbuch skutečně může a kde přesně k němu došlo. Palestinské ministerstvo zahraničí uvedlo, že se jednalo o bombardování, a okamžitě z něho obvinilo Izrael. Ten se nejdřív k situaci nevyjádřil, protože podle izraelské armády bylo příliš brzy na to určit, zda šlo o izraelský úder, nebo například o raketu, která selhala.

„Zjistíme všechny detaily a informujeme veřejnost. Nemohu říct, zda to byl izraelský úder,“ uvedl v úterý Hagari. Zhruba po dvou hodinách od výbuchu ale armáda vydala prohlášení, podle kterého se jednalo „o raketu Palestinského islámského džihádu (PIJ), která selhala, a způsobila tak výbuch v nemocnici v Gaze“.

„Z analýzy operačních systémů Izraelských obranných sil vyplývá, že nepřátelská raketa letěla směrem na Izrael a prolétla v blízkosti nemocnice,“ uvedla armáda. Za viníka celé situace označila právě PIJ.

„Podle našich zpravodajců Hamás zhodnotil zprávy o explozi, pochopil s naprostou jistotou, že šlo o selhání rakety Islámského džihádu, a rozhodl se zahájit globální mediální kampaň, aby zastřel, co se doopravdy stalo. Zašli i tak daleko, že nadsadili počet mrtvých,“ řekl ve středu novinářům Hagari.

„(Po výbuchu nemocnice) jsme okamžitě provedli přezkoumání se všemi relevantními složkami izraelské armády,“ řekl Hagari novinářům.

Hamás podle něj vypálil salvu raket na Izrael v úterý 18:15 místního času. O 44 minut později podle něj vypálil asi deset raket Islámský džihád, a to ze hřbitova za nemocnicí. „Zhruba v tu samou chvíli přišly zprávy o explozi nemocnice,“ dodal Hagari.

Izraelská armáda ve středu navíc zveřejnila dronové záběry, které mají dokazovat, že za výbuchem nestojí izraelská puma, která by zanechala kráter, ale vadná raketa.

Kolik lidí tedy zemřelo?

Hagari dále uvedl, teroristické hnutí Hamás zašlo tak daleko, že i nadsadilo počet mrtvých, což by potvrdil i fakt, že krátce po výbuchu v úterý palestinské úřady uvedly, že zemřelo nejméně 500 lidí.

Ve středu ale agentura AFP s odkazem na palestinské úřady uvedla, že jich bylo 471. Agentura Reuters zase citovala šéfa civilní obrany v Gaze, podle kterého je obětí 300.

Další zpráva AFP, jež citovala „arabské spojence Izraele“, ovšem tvrdí, že zemřelo nejméně 200 lidí.

Nahrávka islamistůIzraelská armáda obvinění Hamásu dále zpochybnila zveřejněním nahrávky operativců Hamásu po explozi v nemocnici. Z ní je patrné, že šlo skutečně o raketu PIJ, která selhala. Hamás měl o tom navíc vědět.

„Říkám ti, je to poprvé, co vidíme raketu jako tahle spadnout,“ říká na nahrávce jeden z operativců. „Proto tvrdíme, že patří Palestinskému Islámskému džihádu,“ dále uvádí. „Říká se, že střepina z rakety je místní, a ne izraelská,“ dodává.

Druhý příslušník tomu nechce uvěřit. „Ale Bože, to to nemohlo vybouchnout na jiném místě?“ uleví si. Na nahrávce zazní i to, že raketa byla vypálena ze hřbitova, který se nachází v komplexu, kde je i nemocnice al-Ahlí (v rozhovoru používají původní název baptistické nemocnice al-Ma'amadani – Křtitelova –, pozn. red.).

Diplomatická škoda

Jak dopadne vyšetřování výbuchu nemocnice, už pravděpodobně nebude mít vliv na postoj arabského světa vůči Izraeli. Ihned po zveřejnění zprávy o výbuchu nemocnice například turecký prezident Recep Tayyip Erdogan uvedl, že šlo o nejnovější příklad izraelských úderů, které „postrádají základní lidské hodnoty“.

Egypt „co nejdůrazněji“ odsoudil útok, uvedlo egyptské ministerstvo zahraničí, podle nějž musí mezinárodní společenství urychleně zasáhnout, aby takové porušení pravidel zastavilo. S podobným prohlášením záhy přišla i diplomacie Saúdské Arábie, jež událost popsala jako „otřesný zločin“ spáchaný Izraelem.

„Vyzývám celé lidstvo, aby podniklo kroky k zastavení této bezprecedentní brutality v Gaze,“ napsal na sociálních sítích turecký prezident.

Podobně se vyjádřil i generální tajemník Ligy arabských států (LAS) Ahmad Abúl Ghajt, který vyzval „Západ, aby okamžitě ukončil tragédii“ v Gaze. Tento útok je plodem „zlého ducha“, řekl také Ghajt a připojil varování, že „naše arabské mechanismy zaznamenávají válečné zločiny a pachatelé nebudou moci uniknout spravedlnosti“.

Úterní zpráva o bombardování nemocnice vyvolala i celou řadu protestů odsuzujících Izrael, kterých se účastnily tisíce lidí v Jordánsku, Íránu, Egyptě či Tunisku.

Protesty se konaly také v největším palestinském uprchlickém táboře v Libanonu Ajn Hilvá, jenž leží na jihu země nedaleko přístavu Sajdá (Sidón). Někteří z nich nesli obrázky prezidenta Joea Bidena a izraelského premiéra Benjamina Netanjahua, k nimž připsali, že jsou „váleční zločinci“, a pak je spálili.



