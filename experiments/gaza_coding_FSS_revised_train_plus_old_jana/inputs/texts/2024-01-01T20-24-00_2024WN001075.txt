Izraelský nejvyšší soud zrušil klíčovou část kontroverzní justiční reformy

Izraelský nejvyšší soud v pondělí zrušil klíčovou část kontroverzní justiční reformy premiéra Benjamina Netanjahua. Rozhodnutí by mohlo obnovit rozpory, se kterými se izraelská společnost potýkala před válkou s palestinským hnutím Hamás, napsala agentura AP. Verdikt se týká v červenci schváleného zákona, který soudcům nejvyššího soudu brání zrušit vládní rozhodnutí, jež považují za nepřiměřená.


Tento zákon byl prvním krokem v plánované reformě izraelského justičního systému, která v zemi vedla k rozsáhlým protestům. Po říjnovém útoku hnutí Hamás na jihu Izraele byla tato reforma pozastavena.

Nejvyšší soud své pondělní rozhodnutí zdůvodnil tím, že nový zákon představuje „závažnou a bezprecedentní újmu pro základní charakteristiky státu Izrael jako demokratické země“.

Před válkou s Hamásem proti justiční reformě opakovaně protestovaly statisíce Izraelců, včetně rezervistů, kteří tvoří páteř izraelské armády, píše AP. Reforma podle kritiků ohrožuje demokracii, protože dává velké pravomoci vládě na úkor nejvyššího soudu a posiluje vliv vlády na jmenování soudců civilních soudů.

Zastánci reformy tvrdí, že nyní je dělba moci v Izraeli příliš vychýlená ve prospěch soudů, které mají příliš široké pravomoci.



