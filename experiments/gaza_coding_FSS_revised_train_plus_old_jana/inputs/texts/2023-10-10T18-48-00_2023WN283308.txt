Na hranici Gazy stojí 35 izraelských praporů, desítky tanků, obrněnců a buldozerů

Izraelská vláda schválila mobilizaci až 360 000 vojáků v záloze, informovala v úterý stanice ABCnews. Podle původního rozhodnutí přitom povolávací rozkaz mělo dostat do 300 000 rezervistů. Na hranici s Pásmem Gazy přitom stojí 35 izraelských praporů, uvedl podle stanice BBC mluvčí izraelské armády Richard Hecht.


Izraelská armáda přitom podle ABCnews sváží vojáky v záloze z různých zemí v Evropě. Jde o stovky mužů a žen a letecké společnosti El Al a Israir Airlines přidaly další lety prakticky po celé Evropě. „Přílety do Izraele koordinuje ministerstvo zahraničí společně s letectvem,“ uvedla armáda.

Mluvčí Hecht uvedl, že u hranice s Gazou nyní stojí 35 plně připravených praporů, z nichž každý čítá několik set vojáků. Armáda podle mluvčího buduje „infrastrukturu pro budoucí operace“. U hranice ve vzdálenosti zhruba osmi kilometrů se také shromáždily desítky tanků, obrněných vozidel a buldozerů, informovala BBC.

Izraelská armáda podle agentury Reuters uvedla, že má pod kontrolou celou hranici s Pásmem Gazy a že za posledních 24 hodin nezaznamenala její nepovolené překročení. „Za poslední den se do Izraele přes plot nedostal jediný terorista,“ prohlásil izraelský hlavní vojenský mluvčí Daniel Hagari.

Pod kontrolou má armáda i plot na hranici, kde porušené části zaminovala. Izraelci ale připustili, že na území židovského státu může být stále menší počet teroristů z palestinského Hamásu. Podle armádního mluvčího Hechta se zatím na izraelském území našla těla patnácti set teroristů.







