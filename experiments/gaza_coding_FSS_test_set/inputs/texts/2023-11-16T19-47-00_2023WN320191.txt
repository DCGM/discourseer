Roger Waters má na turné problém. Kvůli názorům na Izrael ho nikdo nechce ubytovat

Britský hudebník Roger Waters, někdejší frontman kapely Pink Floyd, si stěžuje na to, že jej během turné po Latinské Americe odmítly ubytovat hotely v Argentině a Uruguayi. Podle něj je to kvůli jeho propalestinským postojům a „organizovanému bojkotu“. Napsal o tom argentinský deník Página 12. Představitelé židovské komunity v Uruguayi označili Waterse za antisemitu.


Waters má v rámci koncertního turné This is Not a Drill v pátek vystoupit v uruguayské metropoli Montevideu, příští týden má odehrát dva koncerty v Buenos Aires.

„Město Montevideo je pro mě uzavřené, nemám kde bydlet. Musím tam v den koncertu doletět,“ řekl Waters deníku Página 12. „Ti idioti z izraelské lobby přibrali všechny hotely v Montevideu a Buenos Aires a zorganizovali tenhle neuvěřitelný bojkot založený na zlovolných lžích, které o mně šíří,“ dodal.

Waters řekl, že kvůli bojkotu musel mimo jiné zrušit domluvenou večeři s bývalým uruguayským prezidentem Josém Mujicou, kterého označil za svého přítele. Podle uruguayských médií bude muset Waters na koncerty v Argentině a Uruguayi letět z Brazílie.

Hotely v Montevideu, které oslovila agentura AFP, odmítly zprávu o údajně zrušených rezervacích komentovat.

Předseda uruguayského Ústředního židovského výboru Roby Schindler potvrdil, že zaslal dopis hotelu Sofitel, v němž žádal, aby Waterse neubytovával. „Pokud jej přijmete, tak budete chtě nechtě propagovat nenávist, kterou ten muž produkuje,“ napsal Schindler, který Waterse označil za člověka, který zneužívá své slávy k šíření nenávisti proti Izraeli a proti Židům.

Obvinění z antisemitismu se kolem Waterse množí už roky. Waters je velmi kritický vůči Izraeli, mimo jiné ho označil za „stát apartheidu“ a v současném konfliktu mezi Izraelem a Hamásem hájí Palestince.

V rozhovoru s americkým novinářem Glennem Greenwaldem Waters řekl, že Izrael uměle dramatizuje a zveličuje útok Hamásu ze 7. října a „vymýšlí si příběhy o sťatých dětech“, napsala agentura AP.



