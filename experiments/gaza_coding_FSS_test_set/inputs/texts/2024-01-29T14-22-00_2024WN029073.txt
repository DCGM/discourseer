Izrael předložil důkazy, že se zaměstnanci OSN zapojili do běsnění Hamásu

Izraelští představitelé předložili důkazy, které mají spojovat pracovníky úřadu OSN pro palestinské uprchlíky (UNRWA) se zapojením do útoku teroristického hnutí Hamás na Izrael loni v říjnu. Informuje o tom v pondělí americký list The New York Times (NYT), jenž měl možnost nahlédnout do spisu, který Izrael poslal Spojeným státům americkým.


V reakci na obvinění generální tajemník OSN António Guterres oznámil, že organizace zahájila okamžité vnitřní vyšetřování podezření, že se zaměstnanci UNRWA zapojili do útoku Hamásu.

Z dvanácti pracovníků jich OSN devět propustila, dva se snaží najít a dvanáctý je již po smrti, stojí v prohlášení generálního tajemníka.

List The New York Times s odkazem na izraelské představitele uvedl, že se zpravodajským důstojníkům podařilo zjistit pohyb šesti pracovníků OSN na území židovského státu 7. října na základě jejich telefonů. Další tři byli sledováni při telefonických hovorech uvnitř Gazy, během nichž podle Izraelců diskutovali o svém zapojení do útoku Hamásu.

Zbylí pracovníci měli dostávat textové zprávy, ve kterých jim velení Hamásu nařizovalo, aby se 7. října dostavili na stanoviště teroristů. Jeden z nich měl podle spisu přinést raketové granáty uložené ve svém domě.

Izraelci označili deset z těchto zaměstnanců za členy teroristického hnutí Hamás. Další měl být napojen na Palestinský islámský džihád, což je další teroristická skupina působící v Pásmu Gazy.

Nejvíce bylo učitelů

Sedm z obviněných prý bylo také učiteli ve školách UNRWA, kde vyučovali studenty například matematiku a arabštinu. Dva další pracovali ve školách v jiných funkcích. Zbývající tři byli popsáni jako úředník, sociální pracovník a vedoucí skladu.

Sociální pracovník z Nuseiratu v centrální části Gazy je obviněn z pomoci při převozu těla mrtvého izraelského vojáka do Gazy a také z distribuce munice a koordinace vozidel v den útoku.

Nejpodrobnější obvinění ve spisu se týkala školního poradce z Chán Júnisu na jihu Pásma Gazy, který je obviněn z toho, že se svým synem spolupracoval na únosu ženy z Izraele. Další detaily o něm ale NYT neuvedl.

Stopku peněz pocítí rychle

Právě tato obvinění přiměla několik zemí, jako jsou Spojené státy, Nizozemsko, Německo nebo Velká Británie, aby pozastavily vyplácení finanční pomoci pro organizaci UNRWA, přestože Guterres všechny členské země požádal, aby v pomoci pokračovaly.

Pozastavení financování se může velmi rychle projevit, upozorňuje NYT. Na rozdíl od jiných agentur OSN totiž nemá UNRWA žádnou strategickou finanční rezervu. V neděli Guterres problémy už naznačil, když uvedl, že od února bude možná nutné omezit služby.

Tato organizace poskytuje pomoc více než pěti milionům palestinských uprchlíků rozptýlených po celém Blízkém východě, jejichž budoucnost a status nebyly navzdory dlouholetým jednáním nikdy vyřešeny. Žádná jiná uprchlická skupina na celém světě takovou zvláštní agenturu OSN nemá.

Pro její kritiky včetně mnoha Izraelců je UNRWA překážkou řešení konfliktu. Její existence podle nich brání palestinským uprchlíkům v integraci v zemích, kde se usídlili, a podněcuje jejich sny o tom, že se jednoho dne vrátí na území dnešního Izraele. Ten tvrdí, že UNRWA se v Gaze dostala pod vliv Hamásu, agentura to odmítá.

