Na propalestinské demonstraci v Praze se chtěl upálit muž

Před izraelskou ambasádou v Praze proběhla ve středu odpoledne demonstrace na podporu Palestiny. Na akci se jeden z přítomných polil hořlavinou a pokoušel se zapálit. Díky rychlému zásahu policistů se mu to nepovedlo, uvedla policie.


„V rámci ohlášeného shromáždění v Praze 6 se jeden z účastníků polil hořlavinou a pokusil se zapálit. Díky rychlému zákroku dohlížejících policistů se mu to však nepovedlo. Incidentem se budou zabývat kriminalisté z odboru extremismu a terorismu a muž byl předán záchranné službě k ošetření,“ napsala policie na svém účtu na síti X.

Podle informací Novinek se účastník demonstrace pokusil zapálit zapalovačem. Ten ale podle očitých svědků selhal a dotyčného ihned zpacifikovali přítomní policisté.

Celou věcí se policie i nadále zabývá.

Podle některých svědectví muž nepatřil k demonstrantům. „Ten muž podle mého názoru nebyl účastníkem demonstrace. V jednu chvíli přišel a svlékl si bundu. V ruce držel zelený hadr, který byl cítit ředidlem nebo něčím podobným. Ani ne za minutu už ho pacifikovali policisté. Vypadal, že není úplně v pořádku, připadalo mi, jako by byl pod vlivem nějaké látky,“ popsala Novinkám situaci mladá žena, která se protestu účastnila.

V Badeniho ulici v Praze se odpoledne sešla zhruba stovka příznivců Palestiny, která poblíž izraelské ambasády demonstrovala proti izraelským vojenským akcím v Pásmu Gazy.

Po celou dobu na akci dohlíželi policisté, včetně antikonfliktního týmu. Kromě zmíněného incidentu museli řešit jen drobné výstřelky několika kolemjdoucích, kterým se demonstrace nelíbila.

Na opačné straně ulice se sešlo několik příznivců Izraele. K žádným vzájemným konfliktům ale nedošlo.

