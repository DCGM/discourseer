Izraelská vláda kvůli útoku Hamásu zrušila jednání v Praze

Kvůli sobotnímu útoku Palestinců na Izrael se v pondělí neuskuteční plánované společné jednání české a izraelské vlády. Oznámil to mluvčí českého kabinetu Václav Smolka. Premiér židovského státu se měl setkat s českými ústavními činiteli i se zástupci opozice.


Společné mezivládní jednání se mělo v pondělí uskutečnit ve Strakově akademii a v Lichtenštejském paláci v Praze. Oba kabinety měly probrat politickou, ekonomickou, bezpečnostní a vojenskou spolupráci, ale i téma vědy, výzkumu, inovací, zdravotnictví či kybernetické bezpečnosti.

Palestinští ozbrojenci z Pásma Gazy v sobotu ráno zahájili rozsáhlý a podle agentur překvapivý útok na Izrael. Vypálili tisíce raket, které si na izraelské straně vyžádaly několik mrtvých a zraněných. Zároveň do Izraele vyslali komanda, jež se střetávají s policisty a vojáky. Netanjahu svolal nejvýše postavené bezpečnostní činitele.

Izraelská armáda uvedla, že je ve válečném stavu, a slíbila, že se bude bránit. K útokům se přihlásilo radikální hnutí Hamás, které ovládá Pásmo Gazy.

