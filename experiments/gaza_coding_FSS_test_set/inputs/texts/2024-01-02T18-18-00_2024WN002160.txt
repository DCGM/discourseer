Propalestinští demonstranti na Nový rok opět blokovali přístup k newyorskému letišti

Už podruhé během jednoho týdne propalestinští demonstranti blokovali přístup k Mezinárodnímu letišti J. F. Kennedyho (JFK) v New Yorku. Na Nový rok, kdy protestovali na silnici vedoucí k jednomu z terminálů, bylo podle webu listu New York Post zpožděno 60 letů. Předvolání k výslechu podle serveru tentokrát dostalo sedm protestujících, aniž by byl někdo zatčen.


Pozemní komunikaci Belt Parkway vedoucí k letištnímu terminálu číslo 4 ochromily pomalu jedoucí vozy s palestinskými vlajkami, několik protestujících vedle nich kráčelo pěšky.

„Newyorská policie, Ku-klux-klan, izraelská armáda - všichni jste stejní,“ znělo z megafonu jednoho z těchto aut.

Protestu se zúčastnil i nákladní vůz, který promítal snímky izraelských vojáků a palestinských dětí spolu s tvrzením, že židovský stát proti dětem vede válku.

Policie nakonec jeden z úseků silnice dočasně uzavřela, aby zabránila příjezdu dalších protestujících. Poté, co se většině demonstrantů nepodařilo dostat až do areálu letiště JFK, zamířili k menšímu letišti LaGuardia, do jehož prostor však rovněž nepronikli.

Protestující v prvním dni letošního roku omezili i přístup k vlaku AirTrain, který jezdí mezi jednotlivými terminály letiště JFK.

Na největším newyorském letišti bylo 1. ledna zpožděno celkem 60 letů, z toho v 15 případech kvůli tomu, že se včas k letadlu nedostala ani posádka, informoval s odvoláním na letištní úřady list New York Post.

Už minulou středu propalestinští demonstranti zablokovali zhruba na 20 minut dopravu na silnici Van Wyck Expressway, která rovněž vede k letišti JFK. Tehdy newyorská policie zatkla 26 lidí. V tentýž den blokovali jiní protestující i hlavní dopravní tepnu na mezinárodní letiště v kalifornském Los Angeles.

Od říjnového útoku palestinského teroristického hnutí Hamás v jižním Izraeli a následné odvetě židovského státu v podobě vojenské operace v Pásmu Gazy se v USA konají podobné akce opakovaně.



