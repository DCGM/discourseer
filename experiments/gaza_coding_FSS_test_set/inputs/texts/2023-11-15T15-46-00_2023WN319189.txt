Palestinský otec českých dětí v Pásmu Gazy jim nedovolil odjet do bezpečí

Ministerstvu zahraničí se podařilo kontaktovat otce dvou dětí, které podle iniciativy Pod svícnem unesl do Pásma Gazy. Server Aktuálně.cz ve středu napsal, že spojení česká diplomacie navázala díky palestinskému velvyslanci v Praze Chálidu Atrašovi. Otec nicméně podle webu není ochotný umožnit návrat chlapce a dívky do České republiky.


Ministerstvo zahraničí před měsícem uvedlo, že případ řeší prostřednictvím zastupitelských úřadů v Abú Zabí, Káhiře, Tel Avivu a Ramalláhu. Děti podle iniciativy Pod svícnem unesl bývalý manžel týrané ženy zprvu do Dubaje, nyní se ale nacházejí v Pásmu Gazy. Odtamtud v říjnu zaútočili ozbrojenci z Hamásu na Izrael, zahynulo při tom nejméně 1200 civilistů. Trvající izraelská odvetná akce stála podle palestinských úřadů životy 11 240 lidí.

„Opakovaně se styčnému úřadu v Ramalláhu podařilo s otcem spojit. Žádné další podrobnosti nemůžeme s ohledem na bezpečnost dětí komentovat,“ sdělil serveru mluvčí ministerstva zahraničí Daniel Drake. Podle Aktuálně.cz otec odmítá umožnit návrat dětí do Česka.

Ministr zahraničí Jan Lipavský (Piráti) před měsícem řekl, že nyní nevidí reálnou možnost, jak by český stát mohl dosáhnout návratu dětí. „Bohužel realita je taková, že pokud nedojde k nějaké shodě, tak nemáme právní nástroj vůči Gaze, která je ovládaná teroristickým hnutím, jak se čehokoli domoci,“ konstatoval. Případem se podle dřívějších vyjádření zabývá Úřad pro mezinárodněprávní ochranu dětí (ÚMPOD).

Ředitel ÚMPOD Zdeněk Kapitán v říjnu řekl, že úřad záležitost řeší zhruba rok. „Situace byla špatná už v době, kdy se děti ocitly se souhlasem maminky ve Spojených arabských emirátech. Tato země totiž není smluvním státem haagské úmluvy o únosech, která by ji zavazovala k navrácení unesených dětí. Stejná je situace, pokud otec děti později převezl do Pásma Gazy. Postoj islámských zemí ke spolupráci bývá v obdobných případech silně odmítavý,“ uvedl.



