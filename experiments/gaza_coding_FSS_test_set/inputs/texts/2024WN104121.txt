Írán vypustil drony na Izrael

Írán vyslal na Izrael desítky dronů, řekl mluvčí izraelských ozbrojených sil. Uvádí to světová média s odvoláním na své zdroje. Připomínají, že je to poprvé v historii, kdy útočí Írán na Izrael přímo ze svého území. Izraelský premiér Benjamin Netanjahu řekl, že jakýkoliv útok nezůstane bez odvety. Írán vyslal na Izrael bezpilotní letouny poté, co sliboval odvetu za útok na íránský konzulát v Damašku připisovaný židovskému státu.


Izraelská armáda tvrdí, že sleduje hrozbu ve vzdušném prostoru a dronům může trvat hodiny, než se dostanou do Izraele, napsala CNN.

„Izrael se poslední týdny připravoval na možnost přímého útoku z Íránu, naše protivzdušná obrana je nasazena, jsme připraveni na jakýkoli scénář, jak v útoku, tak v obraně,“ uvedl Netanjahu v prohlášení k národu.

Izraelská armáda v sobotu večer oznámila, že v celé zemi budou na dva dny uzavřeny školy a jiná vzdělávací zařízení, zakázala také shromáždění s účastí nad 1000 lidí. Uvedla, že opatření začnou platit v noci na neděli, což je v Izraeli první den pracovního týdne. Země uvedla ozbrojené síly do plné pohotovosti kvůli možnému útoku Íránu, napsala agentura Reuters.

Útok Íránu se očekával poté, co země opakovaně hrozila odplatou za smrt sedmi důstojníků íránských revolučních gard při bombardování íránského konzulátu v Damašku, které Írán připisuje Izraeli. Izrael se k němu nepřihlásil.

Při zásahu íránského konzulátu v Damašku zemřeli dva generálové a dalších pět důstojníků íránských revolučních gard. Teherán odplatou vyhrožuje opakovaně, ale Američanům údajně sdělil, že jeho reakce bude taková, aby vojensky nevtáhla USA do konfliktu na Blízkém východě. Americký prezident Joe Biden přesto v noci na sobotu Írán varoval, aby na Izrael neútočil.

V sobotu Biden přerušil svůj víkendový pobyt v přímořské rezidenci ve městě Rehoboth Beach na pobřeží Atlantického oceánu, kam odletěl v pátek. Bílý dům uvedl, že se vrací dřív poté, co zesílilo napětí mezí Izraelem a Íránem. Komuniké Bílého domu bez dalších podrobností uvádí, že ho čeká diskuse „s týmem pro národní bezpečnost o událostech na Blízkém východě“.


