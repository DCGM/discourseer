Premiér Fiala poletí zítra do Izraele

Český premiér Petr Fiala by ve středu měl společně s rakouským kancléřem Karlem Nehammerem letět do Izraele, potvrdil Novinkám mluvčí vlády Václav Smolka. Cílem cesty je podpora Izraele.


„Předseda vlády Petr Fiala se zítra setká se svým izraelským protějškem Benjaminem Netanjahu a izraelským prezidentem Jicchakem Herzogem,“ napsal Novinkám Smolka. Zároveň potvrdil, že s Fialou poletí do Izraele i rakouský kancléř.

Cílem jednání bude podle mluvčího české vlády podpora Izraele. „A to včetně koordinace v kontextu Evropské rady, která zasedá tento týden,“ upozornil Smolka.

Jako první o cestě informovala rakouská agentura APA s odvoláním na úřad kancléře. Cílem cesty je podle agentury „ukázat solidaritu s izraelským lidem“.

O situaci na Blízkém východě v úterý Fiala mluvil při obědě s prezidentem Petrem Pavlem. „Probírali jsme současné světově dění, především teroristický útok Hamásu na Izrael a situaci na Blízkém východě,“ poznamenal mimo jiné premiér.

Po útocích Hamásu Izraeli vyjadřuje podporu řada západních zemí. V úterý Izrael navštívil francouzský prezident Emmanuel Macron a také mu dal najevo „plnou solidaritu“, v zemi už také byli například německý kancléř Olaf Scholz či britský premiér Rishi Sunak. Minulý týden do Izraele přijel americký prezident Joe Biden.

Vůbec první politik, který navštívil Izrael po začátku války, byl český ministr zahraničí Jan Lipavský (Piráti). Ten se tam 10. října setkal se svým protějškem Elim Kohenem i s izraelským prezidentem. Ze země zároveň odvezl 34 Čechů. Pak následovaly další repatriační lety.

Izrael vede válku proti radikálnímu palestinskému hnutí Hamás ovládajícímu Pásmo Gazy. Hamás 7. října provedl na jihu Izraele neočekávaný a krvavý útok, který si vyžádal životy více než 1400 lidí, převážně civilistů. Při následných izraelských akcích přišlo podle palestinských úřadů o život skoro 5800 lidí.







