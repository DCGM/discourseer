Hamás nutil unesené dítě sledovat záznamy masakrů

Jaké hrůzy museli prožívat rukojmí v zajetí Hamásu, se postupně ukazuje s tím, jak jsou propouštěni další a další. Nejenže měli málo jídla a museli být ve tmě. Dvanáctiletému chlapci ukazovali záběry z masakru Izraelců ze 7.října.


„Když se dostal do Gazy, všichni obyvatelé, úplně všichni ho bili. Je to přitom 12leté dítě,“ řekla Deborah Cohenová francouzské televizi BFMTV, čím si musel projít její synovec Eitan Jahalomi. „Hamás ho nutil sledovat hrozná videa,“ svěřila se. Šlo o záznamy natočené bojovníky teroristického hnutí, kteří vraždili Izraelce při útoku ze 7. října.

„Včera (v pondělí, když byl Eitan propuštěn) jsme byli tak šťastni, ale nyní, když o tom vím všechno, bojím se. Je to nepředstavitelné. Nevím, kdo by mohl udělat takové věci,“ řekla Cohenová, která je stále šokovaná nelidským chováním a brutalitou teroristů z Hamásu.

„Chtěla jsem věřit, že budou s Eitanem dobře zacházet. Zcela jasně tomu tak nebylo. Tihle lidé jsou zrůdy,“ dodala.

List The Times of Israel popsal příběh rodiny. Zatímco Eittanova matka Batševa dokázala během útoku utéci i s dvěma dcerami, Eitana teroristé odvezli z kibucu Nir Oz na mopedu. Jeho otec Ohad je nezvěstný. Ví se, že byl postřelen a zřejmě je držen v zajetí.

Útok na kibuc

„Zažili jsme pogrom,“ uvedla matka k útoku na kibuc pro list The Times of Israel, „snili jsme o míru s Gazou a celé rodiny včetně dětí byly pozabíjeny.“

Pětičlenná rodina se na úvod útoku ukryla v zabezpečené místnosti, kam se uchylovala v době raketové palby. Když se ukázalo, že do kibucu vnikli teroristé z Hamásu, Ohad si sedl před zabezpečenou místnost s puškou, protože dveře nešly dobře zavřít. V přestřelce s teroristy, kteří vnikli do domu, byl Ohad zraněn.

Teroristé pak vyhnali matku s dětmi a posadili je na moped. Na jednom seděla matka s desetiletou Jael a dvouletou dcerkou, na druhém byl Eitan spolu se zahraničním dělníkem.

Matce se s dcerami v jednu chvíli podařilo utéct a schovat se. Pak je našli dva neozbrojení příslušníci Hamásu. Pokusili se je donutit, aby s nimi jely do Gazy, ale nepoužili násilí: „Měli jsme štěstí, narazili jsme na měkké teroristy,“ vypověděla. Matka se vrátila na méně zničený sever kibucu. Doufala, že najde Ohada, ale marně.

Devítiletá jen šeptá

Hrůzy prožili i další unesení. Otec devítileté Emily Handové, která byla propuštěna v neděli, uvedl, že jeho dcera v noci pláče: „Nejvíc šokující a znepokojivé při setkání s ní bylo, že jen šeptala, takže jsem ji nemohl slyšel. Musel jsem dát ucho k jejím rtům. Nesměla dělat žádný hluk.“

Mnoho rukojmích bylo drženo v podzemních tunelech, kde bylo jen slabé světlo, pokud vůbec nějaké, a hlavně zima. Osmasedmdesátiletá Ruti Munderová, které byla propuštěna se svou 54letou dcerou Keren a devítiletým vnukem Ohadem Munderem Zichrim, říkala, že museli spát na lavicích bez matrací v dusivé místnosti, kde bylo málo čerstvého vzduchu. Sama měla štěstí, že dostala deku, protože mnozí další, včetně malých dětí, ne: „Zakryly jsme se dekou. Kluci spali pod lavicemi na zemi, protože jsme chtěli být blízko sebe.“

Únosci navíc rodinu rozdělili, její 78letý muž Avram s ní nebyl, byl držen jinde. Zůstává v zajetí. Z rádia v zajetí slyšela, že její syn Roy byl zabit v kibucu Nir Oz. Jiní ale neměli možnost slyšet žádné zprávy.

Jídlo se podle ní zhoršovalo. Napřed dostala kuře s rýží a dvakrát denně čaj, ale postupně se situace zhoršovala. Všichni už měli hlad, často byl jen chléb a humus v konzervě a později jen dva kousky chleba. Její příbuzní uvedli, že stará paní Munderová a její dcera zhubly v zajetí sedm kilogramů.







