Jedinou odpovědí na konflikt je dvoustátní řešení, vzkázal Biden Izraeli

Americký prezident Joe Biden uvedl, že izraelskému premiérovi Benjaminu Netanjahuovi dal jasně najevo, že jedinou odpovědí na řešení izraelsko-palestinského konfliktu je dvoustátní řešení.


Okupace palestinského Pásma Gazy by podle Bidena byla „velkou chybou“. Informovala o tom v noci na čtvrtek agentura Reuters.

„Myslím, že se to zastaví, až teroristické hnutí Hamás přestane mít schopnost vraždit,“ řekl Biden novinářům po setkání se svým čínským protějškem Si Ťin-pchingem v Kalifornii.

Americký prezident dále uvedl, že apeloval na Izrael, aby byl „mimořádně opatrný“ během své vojenské operace v nemocnici Aš-Šifá ve městě Gaza. Biden rovněž tvrdil, že Hamás spáchal válečné zločiny tím, že měl své vojenské velitelství pod nemocnicí.Izraelská armáda v noci na středu uvedla, že v nemocnici Aš-Šifá provádí „přesné a cílené operace proti Hamásu“ a že v úterý dala úřadům v Gaze ultimátum, aby Hamás v nemocnici ukončil veškeré vojenské aktivity, což se však podle armády nestalo.

Později armáda tvrdila, že uvnitř našla zbraně, což podle ní potvrzuje, že tam mělo štáb palestinské hnutí Hamás. To tvrzení Izraele odmítlo jako lež. Hodnověrné důkazy zatím nejsou k dispozici.

Desítky pacientů v nemocnici zemřely kvůli blokádě

Nemocnice je od víkendu bez elektřiny, protože jí došlo palivo do generátorů. V důsledku toho podle místních úřadů zemřely nejméně tři desítky pacientů a několik novorozenců, kteří byli předtím v inkubátorech.

Izrael tvrdí, že do nemocnice dovezl zdravotnický materiál i inkubátory.

V nemocnici Aš-Šifá se nachází několik tisíc lidí, z toho asi 600 pacientů. V předchozích dnech se tam ukryly tisíce civilistů prchajících před izraelskou pozemní operací, která začala koncem října na severu Pásma Gazy, a před nepřetržitým bombardováním.

Izraelské vojenské akce jsou reakcí na útok, při kterém Hamás 7. října zabil podle izraelských úřadů asi 1200 lidí (původně Tel Aviv uváděl číslo 1400).

V Pásmu Gazy si izraelské vojenské akce podle palestinských úřadů vyžádaly přes 11 000 obětí, asi 1,5 milionu lidí muselo opustit své domovy.

Gazanské ministerstvo zdravotnictví podle agentury AFP uvedlo, že Izrael zničil část vchodu do nemocnice pomocí buldozerů. Izraelské buldozery zničily část jižního vchodu do nemocnice, uvedl úřad ve stručném prohlášení.



