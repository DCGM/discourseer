Na Izrael letělo sto raket z Libanonu

Z území Libanonu na sever Izraele ve středu letělo nejméně sto raket, informovala izraelská armáda. K útoku se podle portálu The Times of Israel přihlásilo libanonské teroristické hnutí Hizballáh. Izraelská armáda předtím oznámila, že v Libanonu zlikvidovala Muhammada Násira, jednoho z nejvýše postavených velitelů šíitského hnutí podporovaného Íránem.


Napětí mezi Izraelem a libanonským Hizballáhem opět sílí. Ve středu hnutí podle The Times of Israel pálilo stovkou raket z Libanonu na vojenské cíle v severním Izraeli. Reagovalo tak na smrt Muhammada Násira, jednoho ze svých nejvyšších velitelů, který byl zabit poblíž města Týros na jihu Libanonu.

Násir byl jedním z vůdců skupiny Azíz, která patří mezi tři oblastní divize Hizballáhu v jižním Libanonu. Po Samím Abdalláhovi, známém též jako abú Tálib, je Násir druhým nejvýše postaveným vůdcem Hizballáhu, který v posledních týdnech nepřežil útok Izraele.

Šíitské teroristické hnutí na smrt Abú Táliba ze 16. června odpovědělo dronovým útokem na izraelské vojenské cíle, největším od loňského října, při němž podle Izraele utrpěli zranění dva lidé. Od té doby výrazně sílí obavy, že napětí na izraelsko-libanonské hranici by mohlo přerůst ve válečný konflikt.

Letité spory Izraele s Hizballáhem, který má podporu Íránu, se vyostřily se začátkem izraelské vojenské operace v Pásmu Gazy. Izrael zahájil ofenzivu v oblasti palestinské enklávy v reakci na útok z loňského 7. října, při němž teroristé z Hamásu a Palestinského islámského džihádu pozabíjeli na 1200 lidí a dalších 250 zavlekli jako rukojmí do Gazy.

Hizballáh, který je dlouhodobým spojencem Hamásu, vzápětí začal s různou intenzitou ostřelovat severní Izrael a napětí mezi znepřátelenými stranami se zvýšilo, což vyvolalo sílící obavy, že by mohlo přerůst ve válečný konflikt. Írán chránící své spojence ze šíitského Hizballáhu už varoval, že v takovém případě hrozí válka v oblasti celého Blízkého východu.
