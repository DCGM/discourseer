Húsíové zasáhli ropný tanker v Rudém moři

Jemenští povstalci Húsíové o sobě dali po několika týdnech vědět. V noci z pátku na sobotu odpálili balistickou raketu na ropný tanker v Rudém moři a poškodili ho. Tanker Wind vlastněný řeckou společností plul pod vlajkou Panamy.


„Přibližně v 1:00 jemenského času (24:00 SEČ) v sobotu odpálili Húsíové podporovaní Íránem jednu protilodní balistickou střelu (ASBM) do Rudého moře a zasáhli ropný tanker Wind,“ napsalo na síti X regionálního velení americké armády CENTCOM.

„Zásah ASBM způsobil zaplavení, které mělo za následek ztrátu pohonu a řízení,“ uvedl CENTCOM s tím, že na nouzové volání okamžitě zareagovalo koaliční plavidlo. Pomoc však nakonec nebyla potřeba. „Posádce se podařilo obnovit pohon a řízení a nebyly hlášeny žádné oběti. Wind obnovil kurz vlastní silou,“ uvedl CENTCOM.

Tanker podle něj naposledy kotvil v Rusku a mířil do Číny. „Čína i Rusko udržují vztahy ohledně vojenského vybavení a ropy s Íránem, hlavním dobrodincem Húsíů,“ napsal k tomu web CBS News.

Podle něj potvrdilo útok také britské vojenské operační středisko námořního obchodu a soukromá bezpečnostní společnost Ambrey. Podle ní raketa způsobila na palubě Wind požár. Húsíové se k útoku zatím nepřihlásili.

Húsíové tvrdí, že jejich útoky jsou protestem proti válce Izraele s Hamásem a proti americké podpoře Izraele. Američtí představitelé však poukazují na to, že mnoho zasažených lodí, na které se skupina zaměřila, nemá s Izraelem žádné spojení.

„Útoky Húsíů v posledních týdnech ustoupily, když se rebelové stali terčem náletu vedeného USA v Jemenu,“ připomněl web CBS News. Koalice vedená USA počátkem března provedla čtyři kola obranných úderů v Jemenu, v oblasti ovládané povstalci. Americká armáda navíc pravidelně provádí sebeobranné útoky proti raketám a dronům Húsíů, když vidí, že se připravují k útoku, píše CBS News s tím, že lodní doprava přes Rudé moře a Adenský záliv však zůstává kvůli hrozbě stále nízká.


