Stařenka vozila nemocné z Gazy do Izraele. Hamás ji zajal, zbil a teď propustil

Pětaosmdesátiletá Jocheved Lifšicová, kterou v pondělí večer propustilo ze zajetí palestinské hnutí Hamás, popsala, že ji 7. října při převozu do Pásma Gazy zbili holemi. Později během dvoutýdenního zajetí s ní ale prý zacházeli dobře. Křehce vypadající Lifšicová sedící na invalidním vozíku je podle rodiny aktivistkou, která před únosem vozila z Gazy těžce nemocné Palestince za léčbou do Izraele.


Lifšicová a její třiaosmdesátiletý manžel Oded byli odvlečeni ze svého domova v kibucu Nir Oz, muž přitom stále zůstává v palestinském zajetí.

„Jsou to aktivisté za lidská práva, míroví aktivisté po celý svůj život,“ popsal pár jejich vnuk Daniel Lifšic agentuře Reuters.

„Více než deset let vozili nemocné Palestince z Pásma Gazy každý týden od hraničního přechodu Erez do nemocnic v Izraeli, aby je tam léčili s rakovinou nebo jakoukoliv jinou nemocí,“ dodal.

Lifšicovou Hamás nakonec propustil v pondělí společně s 79letou Nurit Cooperovou, stále ale drží zhruba dalších 200 zajatců. Obě ženy byly 7. října uneseny z kibucu Nir Oz a jejich manželé jsou stále v Pásmu Gazy.

Vězení v podzemí

Lifšicová na tiskové konferenci z izraelské nemocnice mluvila hebrejsky a její dcera Šarone překládala pro anglickojazyčná média. Lifšicová uvedla, že si během únosu 7. října prošla peklem. Popsala, jak ji na motorce unesli ozbrojenci, kteří ji bili holemi, a uvedla, že se jí po cestě špatně dýchalo. Dodala, že izraelská vláda utratila miliardy za hraniční plot, ale nijak nezabránila Hamásu, aby ho překonal.

Lifšicová řekla, že jí únosci při převozu sundali hodinky a šperky. Popsala, že když sesedla z motorky, lidé, kteří ji přivítali, řekli, že „věří v korán“, a proto jí neublíží. Spolu s dalšími 24 lidmi ji pak odvedli do „obrovské sítě“ tunelů, která připomínala „pavučinu“ a půda v nich byla „měkká a vlhká“. Všichni byli nuceni ujít několik kilometrů pěšky a po dvou nebo třech hodinách bylo odděleno pět lidí z kibucu Nir Oz do samostatné místnosti.

Lifšicová pak popsala podmínky, v nichž byla ona a její spoluvězni drženi, jako čisté. Řekla, že spali na matracích na podlaze v tunelech pod Gazou a každé dva až tři dny je přišel navštívit lékař. Jeden ze zajatců, který se cestou do Gazy těžce zranil při nehodě na motorce, byl ošetřen. Lifšicová dodala, že zdravotník jim také přinesl potřebné léky.

Postarší žena také uvedla, že v její skupině byl na každého z pěti držených rukojmích jeden strážný. Její únosci se podle ní „postarali o každý detail“ - včetně žen, které věděly o „ženské hygieně“.

Chce pomoct s osvobozením dalších

Podle Lifšicové její skupina dostávala v tunelech k jídlu sýr a okurku. Její dcera Šarone dodala, že to bylo stejné jídlo, které jedli jejich věznitelé. S odkazem na další rukojmí zajaté Hamásem řekla, že podle její matky „příběh neskončí, dokud se všichni nevrátí“.

Šarone před tiskovou konferencí řekla stanici BBC, že prioritou její matky je pomoc ostatním rukojmím, a je proto ochotná předávat informace, které by mohly vést k osvobození dalších lidí. Šarone také uvedla, že její matka a otec, který byl rovněž unesen a nebyl propuštěn, nebyli spolu, když je ozbrojenci odvlekli. „Nebyl s mojí matkou, takže neví, kde je,“ řekla BBC.

Důvody k propuštění obou starších žen byly podle mluvčího ozbrojeného křídla Hamásu humanitární a zdravotní. Minulý týden Hamás ze zajetí propustil dvě Američanky - Judith Raananovou a její dceru Natalii. Významnou roli v jejich propuštění sehrál Katar.







