Rakousko a Německo pozastavily Palestincům platby

Kvůli útoku radikálního palestinského hnutí Hamás na Izrael pozastavuje Rakousko platby v rámci humanitární pomoci určené Palestincům. Podle agentury APA to v pondělí oznámil šéf rakouské diplomacie Alexander Schallenberg. Jde o projekty, na něž Rakousko plánovalo vydat asi 19 milionů eur (přes 465 milionů korun). Platby na podporu palestinských území pozastavilo také Německo, které ohlásilo revizi příspěvků.


„Rozměr teroru je strašný,“ řekl Schallenberg. „Jde o takový zlom, že nejde nechat věci tak, jak byly,“ dodal lidovecký ministr zahraničí. Rakousko proto prozatím zastaví financování v rámci rozvojové pomoci Palestincům a všechny projekty prověří.

Podle APA Schallenberg nerozlišoval mezi Palestinci z Pásma Gazy ovládaného teroristy Hamásu a těmi, již žijí na Západním břehu Jordánu, který spravuje palestinská autonomie pod vedením prezidenta Mahmúda Abbáse.

Platby na palestinská území pozastavilo také Německo. „Ano, v tuto chvíli jsou platby dočasně pozastaveny. Vyčkáme na výsledky revize,“ řekla novinářům na pondělní tiskové konferenci mluvčí německého ministerstva pro hospodářskou spolupráci a rozvoj.

Mluvčí německého ministerstva zahraničí k tomu řekl, že Německo velmi dbá na kontrolu toho, kam jeho peníze proudí. „Žádné německé peníze nejdou terorismu,“ řekl.

Už v neděli německá ministryně pro hospodářskou spolupráci a rozvoj Svenja Schulzeová oznámila, že Berlín přehodnotí finanční podporu palestinských území. Německo chce podle ní financovat výhradně mírové a bezpečnostní projekty. Uvedla, že kvůli aktuálnímu vývoji vše projedná s Izraelem.

