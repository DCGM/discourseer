Židé volící demokraty nenávidí Izrael, běsnil Trump. Měl by se stydět, vzkázal Bidenův tým

Znovu kandidující americký republikánský exprezident Donald Trump v pondělí obvinil Židy, kteří volí demokraty, že „nenávidí Izrael“ a „své náboženství“. Jeho výrok vyvolal okamžitě nesouhlasné reakce ze strany administrativy obhajujícího šéfa Bílého domu Joea Bidena i amerických židovských představitelů.


Trump svá slova pronesl, když při interview přišla řeč na to, že Bidenova demokratická administrativa stále hlasitěji kritizuje počínání izraelského premiéra Benjamina Netanjahua při vojenské operaci v Pásmu Gazy.

„Vlastně si myslím, že nenávidí Izrael,“ řekl Trump svému bývalému poradci Sebastianu Gorkovi. „Myslím, že nenávidí Izrael. A Demokratická strana nenávidí Izrael,“ dodal exprezident, načež se zaměřil na židovské voliče demokratů.

„Každý Žid, který volí demokraty, nenávidí své náboženství. Nenávidí na Izraeli všechno a měli by se za sebe stydět, protože Izrael bude zničen,“ vzkázal Trump.

Mluvčí Bílého domu Andrew Bates tyto komentáře označil za „hanebnou a bezohlednou antisemitskou rétoriku“, zatímco Bidenova kampaň vzkázala: „Jediný, kdo by se měl stydět, je Donald Trump.“

„Obviňovat Židy z nenávisti vůči svému náboženství, protože by mohli volit určitou stranu, je pomlouvačné a zjevně nepravdivé. Seriózní vůdci, kterým záleží na historické americko-izraelské alianci, by se měli zaměřit spíše na posilování než na rozplétávání nadstranické podpory Státu Izrael,“ napsal na sociální síti X Jonathan Greenblatt, šéf nevládní organizace Anti-Defamation League zaměřené na boj proti antisemitismu.

Netanjahu čelí kritice Washingtonu

Demokraté se před listopadovými prezidentskými a kongresovými volbami kvůli probíhající válce na Blízkém východě nacházejí v obtížné pozici. Mezi jejich voliči je větší podíl těch, podle nichž operace Izraele v Pásmu Gazy po palestinských teroristických útocích zašla už příliš daleko (podle průzkumů zhruba 60 procent voličů strany).

K demokratické straně se ale také dlouhodobě kloní většina amerických Židů - podle průzkumu Pew Research Centrer z roku 2021 to bylo zhruba 70 procent, podotkla agentura AP.

Biden tento měsíc řekl, že izraelský premiér Benjamin Netanjahu svým přístupem k válce proti hnutí Hamás Izrael více poškozuje, než mu pomáhá. Řekl také, že vysoký počet obětí v Pásmu Gazy je „velkou chybou“. Šéf většiny demokratů v americkém Senátu Chuck Schumer dokonce vyzval k novým volbám v Izraeli.

Hamás při útocích ze 7. října loni v Izraeli zabil na 1200 lidí, operace židovského státu v Pásmu Gazy si podle úřadů pod kontrolou Hamásu vyžádala přes 30 tisíc životů.


