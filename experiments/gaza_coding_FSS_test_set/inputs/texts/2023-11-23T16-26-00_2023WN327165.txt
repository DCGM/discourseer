Palestinských dětí jsme zabili málo, smál se muslimskému prodavači Obamův exporadce. Zatkli ho

Bývalého činitele americké Národní bezpečnostní rady z éry prezidenta Baracka Obamy zatkla newyorská policie. Stuart Seldowitz byl předběžně obviněn z nenávistného stalkingu a obtěžování poté, co se na sociálních sítích objevila série videí, na nichž slovně útočí na muslimského prodavače v New Yorku, podotkla stanice CNN. Muž na záběrech mimo jiné s úsměvem mluví o zabíjení palestinských dětí a vysmívá se islámu.


Ve zveřejněných videích, jejichž autenticitu potvrdil sám Seldowitz, muž prodejci občerstvení vyčítá podporu teroristického hnutí Hamás a odkazuje na probíhající konflikt mezi Izraelem a tímto palestinským teroristickým hnutím.

„Podporujete zabíjení malých dětí,“ říká Seldowitz prodejci v jednom videu. „Vy zabíjíte děti, ne já,“ odvětí mu muž. „I kdybychom zabili 4000 palestinských dětí, tak víš co? Pořád to není dost!“ reaguje někdejší činitel americké diplomacie.

Zveřejněná videa pocházejí z několika dní, Seldowitz totiž za prodejcem chodil opakovaně.

„Dáme sem velké cedule oznamující, že tenhle chlápek podporuje Hamás,“ říká muži Seldowitz na jednom ze záběrů. Později řekl, že konfrontaci odstartovala právě prvotní konverzace, během níž prodejce vyjádřil podporu Hamásu.

V dalším videu se Seldowitz muže ptá, zda zná egyptskou tajnou službu, známou jako Muchabarat.

„Muchabarat v Egyptě dostane tvoje rodiče. Má tvůj otec rád svoje nehty? Vyrvou mu je jeden po druhém,“ pokračuje někdejší americký činitel, načež proti prodejci zvedá svůj telefon. „Usměj se,“ dodává.

Seldowitz se také na záběrech vysmívá islámu. „Znásilnil jsi svou dceru jako Mohammed?“ doráží mimo jiné na prodejce.

„Celé té věci lituji a omlouvám se. Nechal jsem se unést a řekl jsem věci, které jsem asi říkat neměl,“ řekl pak Seldowitz newyorskému webu City & State ještě před svým zatčením.

Seldowitz stál v čele Národní bezpečnostní rady pro jižní Asii mezi lety 2009 až 2011 během éry amerického prezidenta Baracka Obamy, býval také zástupcem amerického Úřadu pro Izrael a palestinské záležitosti.

Později pracoval pro lobbistickou firmu Gotham Goverment Relations, která jej však po incidentu propustila.

„Video zachycující jeho činy je odporné, rasistické a pod důstojností standardů, které v naší firmě praktikujeme,“ vzkázala společnost. Její ředitel David Schwartz navíc prodejci nabídl bezplatné právní služby.

Samotnému prodavači pak celý incident paradoxně přilákal větší počet zákazníků. Před jeho stánkem v New Yorku se tento týden začaly tvořit fronty těch, kteří jej přišli podpořit objednávkou.



