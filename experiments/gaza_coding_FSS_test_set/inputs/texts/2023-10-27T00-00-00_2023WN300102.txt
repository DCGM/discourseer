Hamás se chová divně, cvičí a kope díry. Varování vojáků před útokem rozvědka odbyla

Teroristický útok Hamásu ze 7. října, při kterém zemřelo 1400 civilistů, nepřišel jako blesk z čistého nebe. Izraelští vojáci na stráži pozorující dění v Pásmu Gazy už tři měsíce před ním upozorňovali na rostoucí podivnou aktivitu u hranice, ale jejich informace zpravodajští důstojníci označili jako nedůležité, napsal ve čtvrtek list The Times of Israel.


Vojáci strážní a pozorovatelské služby, kteří patří pod zpravodajskou složku ozbrojených sil a jsou označováni za oči armády, už tři měsíce před útokem informovali nadřízené na základně Nahal Oz o zvýšené aktivitě Palestinců u hranic. Upozorňovali, že operativci Hamásu prováděli nejen několikrát denně školení, ale také kopali podél hranice jámy a umisťovali do nich výbušniny.

Příslušnice této jednotky Jael Rotenbergová uváděla v rozhovoru pro stanici Kan News, že často viděla mnoho Palestinců v civilních oděvech, jak se přibližují k hraničnímu plotu s mapami. Taky zkoumali půdu a kopali díry. Když jednou předávala tyto informace, bylo jí řečeno, že se není čeho bát, že jsou to rolníci.

V posledních týdnech před útokem si Rotenbergová podle The Times of Israel všimla, že v úseku, který měla na starosti, se příslušníci Hamásu soustředili na dva konkrétní body. Od velitelů však dál slyšela, že je to nedůležité a nedá se s tím nic dělat. Právě přes tato dvě místa 7. října přešli teroristé.

V době útoku na základnu Nahal Oz, kterou dokázali bojovníci obsadit, Rotenbergová spala. Jako jediná z pozorovatelů, kteří byli v tu chvíli na ubikacích, přežila.

„Je to k vzteku,“ řekla o selhání zpravodajských služeb, „viděli jsme, co se dělo, řekli jsme jim o tom, a byli jsme jediní, kteří byli zavražděni.“

Další podobná svědectví

Podrobnosti dodala její kolegyně ze stejné základny Maja Desiatniková, která také přežila, v době útoku byla ve službě a měla to štěstí, že ji neunesli. Uvedla, že teroristé z Hamásu nejdříve cvičili u plotu jednou týdně, pak jednou denně a nakonec skoro nepřetržitě.

Dodala, že získala i informace o obsahu výcviku. Učilo se v něm, jak ovládnout tank a jak se dostat do Izraele tunelem. Vypověděla, že s rostoucí aktivitou Hamásu si uvědomila, že je jen otázkou času, než se něco stane.

Informace obou žen potvrdili ve čtvrtek ráno Kanálu 12 dva bývalí příslušníci stejné jednotky, Amit Jerušalmi a Noa Melmanová. Jerušalmi ukončil vojenskou službu měsíc před útokem: „Ve službě jsme viděli kolonu dodávek. Viděli jsme výcvik, lidi stříleli a kouleli se, učili se, jak získat tank. Viděli jsme podél hranice hlídky, lidi s kamerami a dalekohledy. Tři sta metrů od plotu. Docházelo k mnoha nepokojům, lidé chodili k plotu a odpálili ohromné množství výbušnin. To množství výbušnin bylo šílené. Všechno jsem zaznamenal do počítače a předal. Nevím, co se s tím stalo, nevíme, kdo co dělal s informacemi.“

Silnice vzdálená 300 metrů od plotu byla vybudována v roce 2015 a příslušníci Hamásu po ní pravidelně jezdili při hlídkách.

Melmanová, která ukončila službu u plotu před devíti měsíci, uvedla, že už tehdy se objevovaly náznaky toho, co může přijít. Podle ní teroristé z Hamásu postavili u hranice falešný plot a učili se ho vyhazovat do povětří.

Co bylo v hlášení, není možné potvrdit. Šéf zpravodajské služby Šin Bet už však přiznal odpovědnost.







