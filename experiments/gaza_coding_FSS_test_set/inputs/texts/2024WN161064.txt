Zachráněná Noa se shledala se smrtelně nemocnou matkou, Almogovi zemřel otec den před jeho vysvobozením

Noa Argamaniová krátce po svém osvobození ze spárů Hamásu navštívila v nemocnici v Tel Avivu svou smrtelně nemocnou matku Lioru. Ta má nádor mozku. Další ze zachráněných, Almog Meir Jan, si naopak musel vyslechnout tragickou zprávu. Když šli informovat jeho otce, že byl mladík zachráněn, nalezli ho mrtvého.


Šestadvacetiletá Noa se stala jednou z nejznámějších rukojmích zajatých teroristy Hamásu během teroristického útoku ze 7. října, když bylo na internetu zveřejněno video z jejího únosu, na němž křičí „Nezabíjejte mě!“, zatímco ji ozbrojenci na motorce odvážejí z hudebního festivalu Nova. Z festivalu teroristé unesli také jejího partnera Avinatana Ora, jenž by měl být stále v jejich zajetí, píše Times of Israel.

Liora krátce po dceřině únosu do Gazy v televizním rozhovoru žádala o její propuštění, aby se s ní mohla sejít dřív, než podlehne nádoru mozku. Její žádost vyslyšena nebyla, ale v sobotu byla Noa spolu s dalšími třemi muži zachráněna ze zajetí izraelskou armádou a o pár hodin později navštívila svou matku v nemocnici v Tel Avivu.

Podle ředitele nemocnice Ronniho Gamzua je stav její matky „vážný a komplikovaný“. Lékaři však mají za to, že rozuměla, že je její dcera zpět doma. „Posledních osm měsíců se ji snažíme udržet ve stavu, aby byla schopná komunikovat,“ uvedl o Liořině stavu Gamzu.

Otec zachráněné Ja’akov se s ní sešel hned, když ji vojenský vrtulník dopravil zpět do Izraele. „Dnes mám narozeniny a nikdy jsem nevěřil, že dostanu takový dárek,“ řekl k záchraně dcery.

Čtyřikrát málem zemřela

Noa po svém propuštění promluvila též o podmínkách v zajetí teroristů. Během osmi měsíců v Gaze si čtyřikrát připadala blízko smrti, uvedla podle deníku Jisra'el ha-jom. Detailně pak popsala incident, kdy budovu, v níž byla držena, zasáhla izraelská raketa. „Viděla jsem, jak raketa pronikla do domu. Byla jsem si jistá, že zemřu. Myslela jsem si, že je konec, ale přežila jsem,“ řekla.

Věznitelé ji zahalenou v tradičním muslimském oděvu často převáděli mezi skrýšemi a nechávali ji na krátké úseky vycházet ven na čerstvý vzduch. Držena byla spolu ještě se dvěma dalšími rukojmími, Yossim Sharabim a Itayem Svirskym, jenž zajetí nepřežili.

Almoga Meira Jana se otec nedočkal

Další ze zachráněných rukojmích, jednadvacetiletý Almog Meir Jan, jenž byl osvobozen spolu s o pět let starším Andreyem Kozlovem a čtyřicetiletým Shlomim Zivem, řekl po návratu médiím, že je „kompletně v pořádku“ a vděčný, že je zpět „v náručí podporující rodiny“.

Neměl však to štěstí znovu se shledat se všemi svými nejbližšími. Krátce po záchraně obdržel smutnou zprávu, že byl jeho otec Yassi nalezen mrtev, když mu šli říct, že je jeho syn zpět na svobodě. Patrně zemřel na infarkt noc předtím, než byli rukojmí osvobozeni.

„Můj bratr zemřel žalem,“ uvedla Almogova teta Dina Janová pro rozhlasovou stanici Kan Bet. Dodala, že po únosu syna zhubnul její bratr dvacet kilo, jeho zdraví se neustále zhoršovalo a prakticky nevycházel z domu.

V den, kdy se Dina dozvěděla o záchraně svého synovce, okamžitě se vydala za bratrem. „Jela jsem jak šílená, křičela jsem na něj, když jsem vběhla k němu do domu. Ale neodpovídal. Dveře byly otevřené, viděla jsem ho ležet v obýváku. Ale neodpovídal. Viděla jsem jeho obličej, dotkla se ho, ale byl už celý studený,“ popsala Dina.

„Potkala jsem Almoga v nemocnici. Setkání bylo hořkosladké… Nevěděl, co se sebou dělat. Jsme velmi šťastní, že je Almog zpět, a velmi truchlíme, že Yossi ho už neuvidí. Mozek takovýto scénář nemůže zpracovat,“ popsala krutý osud Dina.


