Při výbuchu v Pásmu Gazy zahynula rodina reportéra Al-Džazíry

Šéf kanceláře televize Al-Džazíra v Pásmu Gazy Wail Dáduh přišel při zásahu domu v uprchlickém táboře Nusajrat o svou ženu, syna, dceru a vnuka, uvedla ve středu večer sama katarská stanice s tím, že se to stalo při útoku izraelské armády. Do tábora v centrální části pásma se rodina uchýlila po výzvě izraelského premiéra Benjamina Netanjahua, aby lidé opustili sever Pásma Gazy a odešli na jih území.


„Nevybíravý útok izraelských okupačních sil vyústil v tragickou ztrátu ženy, syna a dcery (Dáduha), zatímco zbytek jeho rodiny je pohřbený pod troskami,“ uvedla stanice ve svém vyjádření, přičemž oběti označila za mučedníky.

Vnuk Adam podle Al-Džazíry zemřel po dvou hodinách na následky zranění. Novorozená vnučka a několik další lidí přežilo, další syn, Jahja, ale utrpěl zranění hlavy a musel být okamžitě ošetřován na chodbě přeplněné nemocnice. Na šití nebyly ani vhodné nástroje.

Televize zveřejnila záběry plačícího novináře nad tělem 15letého syna Mahmúda v nemocnici Mučedníků od Al-Aksá v Dajr Balahu. Na dalším snímku je s dětským tělem v náručí.

„Co se stalo, je jasné. Je to série útoků zaměřených na děti, ženy a civilisty,“ řekl Dáduh z nemocnice. „Právě jsem podával zprávu o takovémto útoku z Jarmúku. Izraelské nálety mířily na mnoho oblastí včetně Nusajratu,“ dodal.

Katarská televize uvedla, že výbuch byl důsledkem izraelského náletu, ale nijak to nedoložila, poznamenala stanice CNN. Izrael na dotaz CNN, zda v místě útočilo jeho letectvo, neodpověděl.

Rodina Dáduha se přesunula do tábora Nusajrat z Tal Hawy v samotném městě Gaza, protože tábor považovala za bezpečnější. „Toto je ,bezpečná‘ oblast, o které mluvila okupační armáda,“ řekl Dáduh, přičemž izraelské síly označil za okupační armádu, i když Pásmo Gazy neokupují.



