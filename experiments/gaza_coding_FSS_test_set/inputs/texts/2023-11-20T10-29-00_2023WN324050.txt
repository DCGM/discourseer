Húsíové po únosu lodi pohrozili dalšími útoky proti Izraeli

Jemenští šíitští Húsiové po sobotním únosu lodi Galaxy Leader pohrozili dalšími útoky na Izrael, uvedl v pondělí list The Guardian. Na síti X to napsal jejich mluvčí Jahjá Sarí. Japonsko, které loď provozuje, se obrátilo přímo na Húsíe.


Sarí napsal, že síly Húsíů budou „pokračovat ve vojenských operacích proti izraelskému nepříteli, dokud neskončí agrese proti Pásmu Gazy a odporné zločiny páchané na našich palestinských bratřích v Gaze a na Západním břehu Jordánu“.

Húsiové tvrdí, že všechny lodě spojené s Izraelem „se stanou legitimními cíli pro ozbrojené síly“ Húsíů, citoval jej list The Guardian.

Vůdce Húsíů Abdul Málik Húsí už 14. listopadu varoval, že se jeho bojovníci dívají po izraelských plavidlech v Rudém moři. „Při neustálém pátrání po jakékoli izraelské lodi máme oči otevřené,“ uvedl.

Napojení na IzraelIzrael uvedl, že Galaxy Leader, plující z Turecka do Indie, má britského vlastníka a provozuje ji japonské rejdařství. Mluvčí japonské vlády v pondělí potvrdil, že loď Galaxy Leader provozovaná rejdařstvím Nippon Yusen (NYK) byla unesena. „Tvrdě odsuzujeme takovéto činy,“ řekl tajemník japonského kabinetu Hirokazu Macuno.

Tokio se také přímo obrací na Húsíe, uvedla ministryně zahraničí Jóko Kamikawaová. „Komunikujeme s Izraelem a vedle přímého kontaktování Húsíů rovněž vyzýváme Saúdskou Arábii, Omán, Írán a další zainteresované země, aby silně naléhaly na Húsíe, aby rychle propustili loď i členy posádky,“ uvedla ministryně podle serveru Times of Israel.

Na lodi unesené u Džiddy je 25členná posádka, kterou tvoří Filipínci, Bulhaři, Ukrajinci, Rumuni a Mexičané. Loď nepřevážela žádný náklad.

Loď patří britské společnosti Ray Car Carrier, ta je podle námořní bezpečnostní firmy Ambrey součástí skupiny Ray Shipping, která patří izraelskému obchodníkovi Abrahamovi ,Ramimu‘ Ungarovi.

Izrael únos označil za projev „íránského terorismu“, protože Húsíové jsou podporování Teheránem, který jim poskytuje i zbraně včetně dronů, balistických raket a přísavných min.

Poté, co Izrael zahájil po teroristickém útoku ze 7. října operaci proti hnutí Hamás, Húsíové vyslali několik raket a dronů na Izrael.

