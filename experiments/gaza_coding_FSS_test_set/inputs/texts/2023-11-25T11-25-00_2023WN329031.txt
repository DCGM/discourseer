Na Západním břehu zlynčovali dva Palestince a pověsili je na elektrický sloup. Dav si to nadšeně natáčel

V palestinském městě Tulkarm na Západním břehu Jordánu byli veřejně popraveni dva muži obvinění ze špionáže a kolaborace s Izraelci. Za přítomnosti davu lidí byli oba muži pověšeni hlavou dolů ze sloupu elektrického vedení, informoval reportér izraelského serveru i24news. Na sociálních sítích koluje množství videí, která událost zachycují. K vraždě došlo během čtyřdenního příměří mezi Izraelem a teroristickým hnutím Hamás v Pásmu Gazy.


Podle reportéra i24news Ariela Oserana byli oba muži obviněni z účasti na vraždě tří příslušníků teroristických skupin Hamás a Palestinský islámský džihád, ke které došlo začátkem listopadu.

Muži měli údajně poskytovat informace izraelským zpravodajským službám a kolaborovat s nimi. Za tyto své činy byli v pátek večer bez soudu veřejně popraveni.

Na prvních záběrech leží oba muži se svázanými končetinami na zemi za hluku a křiku „Alláhu akbar“. Poté jsou pověšeni hlavou dolů. Veřejné popravě přihlížel dav palestinských civilistů, mnozí z nich si událost natáčeli na mobilní telefony.

Jedním ze zabitých mužů byl jednatřicetiletý Hamza Ahmad Hamza Mubárak a druhým devětadvacetiletý Azzám Džamál Háfiz Džavabra. Mubárak pocházel přímo z Tulkarmu, ve kterém k popravě došlo, zatímco Džavabra byl obyvatelem Džanínu. Těla obou mužů následně podle snímků skončila v kontejneru s odpadem.

Palestinský reportér Júnis Tiráví na svém účtu na sociální síti X informoval, že popravě přihlížely stovky lidí. Upozornil také na chybějící zásah Palestinské samosprávy. „K incidentu došlo před hodinou a na ulici stále nejsou žádné bezpečnostní síly Palestinské samosprávy,“ napsal na X v pátek pozdě večer.

Podle zpráv z místa byly veřejné popravy zorganizovány příslušníky Hamásu, který se na Západním břehu ovládaném Palestinskou samosprávou těší rostoucí popularitě.

Izrael: Už to v OSN odsoudili?

„Hrůzné zprávy o tom, že Hamás veřejně popravil dva Palestince na Západním břehu. Už jste někdo viděl odsouzení od agentur OSN a zástupců lidskoprávního průmyslu, kteří jsou v této válce spojenci Hamásu?“ komentoval událost mluvčí izraelské vlády Ejlon Levy.

Izrael se nyní nachází ve válce s Hamásem, který vládne v Pásmu Gazy. Od pátečního rána tam platí čtyřdenní klid zbraní, na němž se dohodli zástupci obou stran konfliktu. Příměří má být využito k postupnému propouštění rukojmích, které teroristé z Hamásu zavlekli do Pásma Gazy. Izraelci na oplátku propouští z věznic palestinské vězně odsouzené za různé násilné činy. Při útoku Hamásu na jižní Izrael ze 7. října bylo do Pásma Gazy zavlečeno zhruba 240 lidí. Dalších 1200 lidí přišlo o život.

Následná izraelská vojenská operace v Gaze, která má za cíl zničit struktury Hamásu, si podle zástupců teroristického hnutí vyžádala kolem 15 000 životů. Izrael čelí tlaku na zastavení akce. Izraelci upozorňují na to, že Hamás zneužívá civilisty jako živé štíty, a stěžují si na to, že proti nim OSN a lidskoprávní aktivisté uplatňují dvojí metr, když nezmiňují barbarské činy z palestinské strany.



