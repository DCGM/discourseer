USA odmítly tvrzení Moskvy, že za pokusem o pogrom v Machačkale je Západ. Kritizovaly ruský antisemitismus

Tvrzení ruského prezidenta Vladimira Putina, že antisemitský útok v Machačkale byl inspirován přes sociální sítě západními tajnými službami z území Ukrajiny, v noci na úterý rázně odmítl mluvčí americké národní bezpečnostní rady John Kirby. Odmítla jej i Ukrajina.


„Západ s tím nemá nic co do činění. Je to prostě a čistě jen nenávist, bigotnost a zastrašování,“ řekl Kirby podle listu The Guardian.

Zkritizoval také ruského prezidenta za jeho slova, protože ve skutečnosti zfanatizovaný dav mladých muslimů vtrhl na letiště v Machačkale a chtěl pátrat, zda je ve spoji někdo z Izraele.

„Někdo to bude srovnávat s pogromy z konce 19. a počátku 20. století a myslím si, že je to výstižný popis vzhledem k videu, které jsme odtamtud viděli,“ dodal Kirby a útok davu na terminál označil za „děsivou demonstraci nenávisti“.

Kirby zkritizoval ruské vedení také za to, že tento projev antisemitismu neodsoudilo.

„Vyzvali jsme ruské úřady, aby veřejně odsoudily tyto násilné protesty, aby zadržely odpověděné a zajistily bezpečnost Izraelců a Židů na Ukrajině,“ řekl mluvčí amerického ministerstva.

Kancelář izraelského premiéra Benjamina Netanjahua po útoku uvedla, že „očekává, že ruské pořádkové síly budou chránit bezpečnost všech izraelských občanů a Židů kdekoli a zasáhnou rázně proti demonstrantům“.

Ukrajina zapojení odmítá, jde o ruský antisemitismus

Mluvčí ruského ministerstva zahraničí Marija Zacharovová v pondělí bez důkazů uvedla, že šlo o provokaci zorganizovanou za hranicemi Ruska, ve které hrála Ukrajina „přímou a klíčovou roli“.

Podobně se vyjádřil i mluvčí Kremlu Dmitrij Peskov, který řekl, že nepokoje byly „výsledkem vnější intervence zahrnující působení vnějších zpravodajských služeb“.

Ukrajina jakékoli zapojení do dění v Dagestánu odmítla. „To není ojedinělý případ, je to součást masově rozšířené kultury nenávisti k dalším národům, který šíří tamní vládní televize, experti a úřady,“ řekl ukrajinský prezident Volodymyr Zelenskyj.

„V posledním roce pronesl ruský ministr zahraničí (Sergej Lavrov) řadu antisemitských výroků. I ruský prezident (Putin) používal antisemitské urážky,“ uvedl podle Ukrajinské pravdy Zelenskyj, který má židovské kořeny.

„Ruský antisemitismus a nenávist k dalším národům jsou systémové a hluboce zakořeněné. Nenávist je to, co povzbuzuje k agresi a teroru,“ dodal ukrajinský prezident.

Dagestánské vedení čelí kritice

Hlava Dagestánu Sergej Melikov uvedl, že příslušníci policie a Rosgvardije ve snaze obnovit pořádek stříleli do vzduchu a použili fyzické násilí proti davu, který na ně házel kameny. Zraněni byli i policisté a zadrženo bylo přes 60 lidí.

Melikov sice také obvinil nejmenované síly za hranicemi, ale současně se pustil do útočníků, že zradili ruské vojáky na frontě a „hráli do not nepříteli“.

Melikov podle ruského serveru RBK také řekl, že se stydí za to, co se stalo, protože i v jiných oblastech severního Kavkazu se modlí za oběti na Blízkém východě. „A jen v Dagestánu jsme znovu ukázali nedůstojné chování našich krajanů,“ dodal.

Tajemník ruské Státní dumy Vasilij Vlasov kritizoval dagestánské úřady, že ignorovaly antisemitské nálady a že nepokoje trvaly tři dny. Dodal, že by měli být odvoláni úředníci, kteří nedokázali zabránit útokům.

Napětí v ruské společnosti

Na širší souvislosti upozornil Institut pro studium války. Ruský kanál Děti Arbata na Telegramu upozornil, že nejde o žádnou akci zvenčí.

„Je to vnitřní vyjádření postoje muslimů v Rusku. Musíme být schopni nést odpovědnost za své činy, jinak se dnes budou udělovat řády republik za obranu islámu. A zítra se bude říkat, že antisemitské projevy jsou dílem nepřítele,“ napsal kanál.

Lotyšský ředitel Strategické komunikace (StratCom) NATO Jänis Särts uvedl v televizi, že dění v Machačkale ukazuje na radikalizaci ruské společnosti, což je důsledek války na Ukrajině a propagandy v médiích, která šíří nenávist nejen proti Ukrajincům a Západu, ale i proti Izraelcům. Zmínil, že mnoho padlých ve válce jsou Dagestánci.

Rusko se potýká ve společnosti i mezi vojáky s rostoucím etnickým a náboženským rozdělením, jak plyne z vyjádření patriarchy Kirilla, který odpovědnost za incident také svalil na vnější zasahování.

„To, co se stalo, považuji za pokus zasít neshody mezi muslimy a Židy v Rusku, kteří po staletí udržují dobré vztahy přátelství a spolupráce. Vyzývám všechny krajany – pravoslavné, muslimy, Židy –, aby ocenili a ze všech sil upevnili mezináboženský mír,“ uvedl Kirill.

Výzva ale ukazuje obavy z náboženských střetů. Zakladatel Telegramu Pavel Durov řekl, že platforma zablokuje kanály, které vyzývaly k pogromu v Dagestánu. Zmínil kanál Utro Dagestana, který vyhrožoval nepočetným Židům v Dagestánu.

