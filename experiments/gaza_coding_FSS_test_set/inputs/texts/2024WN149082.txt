Za vysokým počtem obětí požáru stanového městečka v Rafahu byla vybuchující palestinská munice

Počet obětí požáru po izraelském útoku na Rafah stoupl na 45, uvedly palestinské úřady. Stanové městečko ve čtvrti Tal Sultán, kde našli útočiště uprchlíci, oheň zcela zničil. Video z rychle se šířícího požáru doprovázel rozhovor dvou Palestinců, který odhalil, proč k tragédii došlo. Izraelská střela zasáhla jeep, který vezl munici.


Zatímco plameny rychle pohlcují stany, dva Palestinci, kteří tragédii natáčejí, se baví o příčině požáru. Jeden se ptá, co udělali Izraelci: „Zaútočili na sklad zbraní?“ Druhý mu odpovídá: „Žádný sklad zbraní: Auto plné munice a zbraní. Byl to jeep.“

První se ptá, jestli byl nějaké palestinské radikální skupiny: „Patřil klukům?“ Druhý ho ujišťuje, že ano: „Samozřejmě, komu jinému.“ V titulcích na videu je v závorce uvedeno, že mluví o Hamásu, ale jméno této organizace nepadne. Nelze vyloučit, že munice byla Islámského džihádu, který se specializuje na raketové ostřelování.

Palestinec na videu ještě varuje, že kdykoli může přiletět raketa, protože při požáru vybuchuje další a další munice: „Spálí nás a zbaví nás toho všeho… Měli bychom zemřít a toto nevidět.“

Cílem izraelského útoku byli dva vysocí představitelé Hamásu, z nichž jeden byl zapojen do organizování teroristických útoků na Západním břehu Jordánu. Izrael oznámil, že se je podařilo zlikvidovat.

Počet obětí vyvolal velké pobouření a odsouzení ze strany zemí Evropské unie, OSN, Egypta, Kataru a Saúdské Arábie. Generální tajemník OSN António Guterres na sociální síti odsoudil izraelskou akci, při níž zahynulo mnoho nevinných civilistů, kteří hledali jen útočiště před konfliktem: „V Gaze není žádné bezpečné místo. Tahle hrůza musí skončit“.

Izrael kvůli němu opět čelí tlaku od spojenců, aby se vyhýbal civilním obětem. „Izrael má právo jít po Hamásu, chápeme, že při tomto útoku byli zabiti dva vysocí představitelé teroristického Hamásu, jako jsme dali jasně najevo, že Izrael musí podniknout všechna možná opatření na ochranu civilistů,“ stojí v prohlášení americké Národní bezpečnostní rady. Kvůli útoku se sejde Rada bezpečnosti, napsal list The Times of Israel

Netanjahu: Pro nás tragédie, pro Hamás strategie

Izraelské obranné síly (IDF), které vyšetřují okolnosti útoku, uvedly podle listu The Times of Israel, že dvě střely použité při útoku měly „zmenšenou hlavici“, což je úprava pro útoky tohoto typu na osoby v nepancéřovaných vozidlech.

IDF dodaly, že útok nebyl podniknut ve vytyčené humanitární zóně, jak se uvádělo. Ta leží na pobřeží v oblasti Mawasi, které je ale přeplněné.

„Navzdory našim snahám nikomu neublížit došlo k tragickému incidentu. My tento incident vyšetřujeme. Pro nás je to tragédie, pro Hamás strategie,“ dodal izraelský premiér Benjamin Netanjahu k tomu, proč bylo tolik obětí při útoku, kdy shořelo stanové městečko, jímž projížděl jeep napěchovaný municí.

.


