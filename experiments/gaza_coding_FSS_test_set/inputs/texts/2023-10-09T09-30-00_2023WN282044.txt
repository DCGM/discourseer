Teroristé zabili nebo zavlekli do Gazy i mnoho cizinců, Američany, Brity či Němce

Mezi cizinci, kteří zemřeli nebo byli zavlečeni ozbrojenci z Hamásu do Pásma Gazy, je také řada cizinců. Spojené státy potvrdily desítky mrtvých nebo unesených, podobný osud stihl také Brity, Francouze, Němce, Rusy či Thajce, píše izraelský zpravodajský portál Ynetnews.


Zahraniční vlády a ambasády působící v Izraeli v současné době zjišťují, kolik jejich občanů nebo držitelů pasů bylo zabito či násilím zavlečeno do Gazy.

Ukrajinská ambasáda hlásí dva mrtvé občany; podle francouzského velvyslanectví je mezi mrtvými jeden občan této země. Útok radikálů z Hamásu nepřežila rovněž Izraelka s irským pasem.

Mezi zavlečenými do Gazy jsou Američané, Britové a nejméně tři němečtí občané, uvádí Ynetnews. Dále pak řada Thajců a Rusů, kteří na jihu Izraele pracovali jako sezonní zaměstnanci v zemědělství.

„Jsme velmi zaneprázdněni a řešíme současnou situaci,“ potvrdilo thajské velvyslanectví. „Máme občany, kteří byli zabiti, zraněni a uneseni, a na evakuaci dalších občanů z Izraele pracujeme,“ uvedlo.

Ruské velvyslanectví podle izraelských médií uvedlo, že prověřuje zprávy o tom, že mezi unesenými jsou i ruští občané.

Polsko oznámilo, že vyšle evakuační let pro dvě stě svých občanů. Také Bulharsko rozhodlo o návratu domů 90 občanů nacházejících se v Izraeli.

