Osvoboďte nás, žádá rukojmí premiéra Netanjahua na videu pořízeném Hamásem

Palestinské teroristické hnutí Hamás v pondělí zveřejnilo na sociálních sítích video, na němž tři unesené Izraelky vyzývají premiéra země Benjamina Netanjahua, aby zařídil jejich osvobození. Rozzlobeně ho také obviňují z „katastrofy 7. října“, uvedl web listu The Jerusalem Post. Netanjahu zveřejnění videa odsoudil jako „krutou propagandu“.


Hamás podle listu publikoval video s popiskem: „Mnoho sionistických vězňů zadržovaných Kásamem (ozbrojeným křídlem Hamásu – pozn. red.) posílá zprávu Netanjahuovi a sionistické vládě.“

„Ahoj Bibi Netanjahu,“ začíná žena sedící uprostřed trojice oslovením premiéra jeho přezdívkou z dob, kdy byl členem elitního komanda Sajeret matkal, jehož úkolem je mimo jiné osvobozování rukojmích.

„Jsme v zajetí Hamásu 23 dní. Včera se konala tisková konference s rodinami rukojmích. Víme, že mělo být příměří. Měli jste nás všechny dostat na svobodu. Zavázali jste se, že to uděláte, osvoboďte nás!“ pokračovala.

„Místo toho jsme trestáni za vaši politiku národního zanedbávání. Kvůli tomu vašemu zmatku ze 7. října. Protože tam nebyla žádná armáda. Nikdo nepřišel. Nikdo nás neslyšel,“ dodala.

Žena hovořící na videu také podle The Jerusalem Post zdůrazňuje, že ona a ostatní ženy v zajetí jsou nevinné občanky, které platí daně.

„Jsme nevinní občané. Občané, kteří platí daně státu Izrael. Chcete nás všechny zabít. Chcete, aby nás (izraelská) armáda všechny zabila. Copak nebylo mrtvých izraelských občanů dost?“ pokračuje.

„Pusťte jejich občany, nechte jejich vězně odejít,“ říká žena v narážce na nabídku Hamásu, že vymění rukojmí zajatá 7. října v Izraeli za všechny Palestince v izraelských káznicích, kterých je zhruba šest tisíc.

„Osvoboďte nás. Osvoboďte nás všechny. Vraťte nás hned k našim rodinám!“ dodala žena a na konci videa mluvící žena několikrát zvolala: „Teď!“

Premiér Netanjahu zveřejnění videa odsoudil. Podle něj jde o „krutou psychologickou propagandu“.

„Naše srdce jsou s vámi a ostatními rukojmími. Děláme vše, co je v našich silách, abychom vrátili všechny unesené a pohřešované domů,“ reagoval také na video se třemi ženami, které Hamás drží jako rukojmí.

Kancelář premiéra zajatkyně identifikovala jako Daniel Aloniovou, Rimon Kirštovou a Jelenu Trupanovovou.

Podle listu Ha'arec byla obyvatelka kibucu Nir Oz Trupanovová unesena spolu s několika členy své rodiny ze svého domu a její manžel byl při útoku 7. října zavražděn.

Aloniová byla podle Ha'arecu unesena se svou šestiletou dcerou Emilií, když byla na návštěvě u své sestry-dvojčete ve stejném kibucu. Její sestra Šaron byla také unesena se svým manželem a tříletými dvojčaty, píše list.

Kirštová žila v kibucu Nirim a byla unesena i s manželem, píše Ha'arec.

Teroristé z Hamásu při neočekávaném vpádu do Izraele ze 7. října zabili 1400 lidí a dalších bezmála 240 unesli. Mezi rukojmími je řada cizinců, které Hamás označuje za „hosty“.

Podle izraelských médií je cílem nahrávky, která nejspíš vznikla z donucení, rozdělit izraelskou společnost a oslabit její odhodlání v době, kdy armáda židovského státu zintenzivňuje svou operaci v Pásmu Gazy s cílem zničit teroristy z Hamásu.







