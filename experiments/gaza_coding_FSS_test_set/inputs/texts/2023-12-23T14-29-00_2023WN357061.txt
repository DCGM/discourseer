Nákladní loď nedaleko indického pobřeží zasáhl dron, požár se podařilo uhasit

Loď plující pod liberijskou vlajkou a mající údajně vazby na Izrael zasáhl bezpilotní letoun v Arabském moři západně od Bombaje. Incident ze sobotního rána vyvolává podezření, že za ním stojí jemenští Húsíové, kteří v uplynulých týdnech opakovaně útočili na obchodní plavidla v Rudém moři.


O útoku v sobotu informovala britská společnost Ambrey, která se zabývá námořní bezpečností. Podle tohoto zdroje se posádce plavidla podařilo vzniklý požár uhasit, nejsou hlášeny žádné oběti na životech ani zranění. Došlo prý pouze k menším strukturálním škodám.

Loď byla podle agentury Reuters naložená chemickými produkty a plavila se ze Saúdské Arábie do Indie. Plavidlo má mít „vazby na Izrael“, zatím však není jasné jaké.

Údajný vztah k Izraeli vyvolává domněnky, že za útokem by mohli stát jemenští povstalci Húsíové. Ti v uplynulých týdnech několikrát zaútočili na obchodní lodě v Rudém moři, útoky komunikují jako podporu Palestincům v probíhajícím konfliktu na Blízkém východě.

USA viní Teherán ze zapojení do útoků

Administrativa amerického prezidenta Joea Bidena vydala v pátek ostré prohlášení, v němž obviňuje Írán - dlouholetého nepřítele USA a Izraele - z „významného podílu“ na útocích, které Húsíové podnikají proti obchodním plavidlům.

Podle listu The Times of Israel (TOI) Washington v posledních dnech odtajnil řadu dokumentů, které mají toto zapojení dokazovat, včetně detailů výcviku či soupisu zbraní a munice, které podle Američanů Teherán Húsíům poslal.

„Bez pokračující íránské podpory by Húsíové nebyli schopni takto sofistikované útoky podnikat,“ řekla podle TOI Adrienne Watsonová, mluvčí Národní bezpečnostní rady USA.

Šíitští Húsíové ovládají hustě zalidněnou severozápadní část Jemenu včetně hlavního města Saná a stojí v opozici proti mezinárodně uznané vládě kontrolující jih a východ válkou rozvrácené země. Od začátku války v Pásmu Gazy několikrát ohrozili cíle na území Izraele vzdálené z Jemenu asi 2000 kilometrů.



