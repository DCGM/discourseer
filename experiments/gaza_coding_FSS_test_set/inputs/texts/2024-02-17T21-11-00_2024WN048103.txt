Požadavky Hamásu jsou nerealistické, řekl Netanjahu, trvá na jeho zničení

Izraelský premiér Benjamin Netanjahu v sobotu trval na svých předchozích prohlášeních, když se vyjádřil k vývoji války v Pásmu Gazy a k jednáním s hnutím Hamás o zastavení bojů a propuštění rukojmích. Požadavky radikálů označil za odpoutané od reality poté, co lídr Hamásu vyhlásil, že kromě stažení izraelské armády chce zastavení blokády Gazy a propuštění Palestinců z izraelských věznic.


„Nepřestaneme, dokud všechny nezničíme,“ řekl premiér podle zpravodajského webu The Times of Israel (TOI) s odkazem na Hamás. Ohradil se přitom proti výhradám, které zaznívají i od izraelských spojenců v souvislosti s plánovaným útokem na město Rafáh na jihu Gazy. Netanjahu uvedl, že vzkázal americkému prezidentovi Joeu Bidenovi, že izraelská armáda tuto operaci podnikne.

Netanjahu je pod sílícím tlakem, aby uzavřel dohodu o klidu zbraní po více než čtyřměsíčním tažení proti Hamásu. Takový vývoj by usnadnil přísun humanitární pomoci pro více než dva miliony Palestinců; pro Izrael je ale hlavním smyslem jednání osvobodit rukojmí, které Hamás zadržel při útoku na izraelské území 7. října.

Radikální hnutí, které Západ považuje za teroristickou organizaci, však klade i další požadavky. Vůdce jeho politického křídla Hamásu Ismáíl Haníja zopakoval, že přijme pouze stažení izraelské armády, zastavení blokády Pásma Gazy a propuštění palestinských vězňů odpykávajících si dlouhé tresty v Izraeli.

Obavy z útoku na Rafáh

Netanjahu podle TOI řekl, že pouze ústupky ze strany Hamásu umožní pokrok v jednání. Mezitím izraelská armáda i v sobotu pokračovala v bombardování Gazy, píše agentura Reuters, podle níž obyvatelé a zdravotníci hlásili desítky mrtvých a zraněných. Izraelci také oznámili, že zadrželi 100 podezřelých při razii ve městě Chán Júnis v areálu největší nemocnice, jež aktuálně v Gaze funguje.

Izraelská vláda již několik dní avizuje, že její pozemní operace se zaměří na Rafáh, který označuje za poslední baštu Hamásu v pásmu. Humanitární organizace i západní představitelé varují, že takový postup by mohl mít katastrofální následky vzhledem k tomu, že do Rafáhu před boji utekl asi milion lidí. Biden v pátek uvedl, že doufá, že Izrael „masivní pozemní invazi“ nespustí.



