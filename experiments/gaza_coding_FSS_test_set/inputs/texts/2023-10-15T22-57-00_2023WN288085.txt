Izraelec si utahoval z unesených v Gaze. Policie jej zatkla a zabavila mu mobil i počítač

Nejapný pokus o humor na adresu rukojmí odvlečených do Pásma Gazy vyšel pětapadesátiletého Izraelce draho. Tamní policisté muže kvůli poznámce na internetu obratem zatkli, obvinili jej z „pobuřování“ a zabavili mu mobilní telefon a počítač, který měl doma, informoval web listu Jerusalem Post.


Vše rozpoutal příspěvek na sociální síti Facebook, který rozlítil řadu Izraelců. „Jen pro aktualizaci – někteří ze zajatců, kteří se vždy zúčastnili protestů, si nyní užívají divoký sex v Gaze,“ zněl podle zpravodajského webu příspěvek, který pisateli vynesl pozornost izraelské policie. Muž přitom pravděpodobně narážel na masové demonstrace, během nichž ještě nedávno řada Izraelců požadovala odstoupení premiéra Benjamina Netanjahua.

Prozatím policisté zatčeného muže předvedli k výslechu. Internetový příspěvek vyvolal v Izraeli pobouření i proto, že palestinští teroristé během masakru civilistů zřejmě řadu žen znásilnili.

„Měli jsme stovky zmasakrovaných, rodiny vyvražděné ve vlastních postelích a domovech, brutálně znásilněné a zavražděné ženy, přes 100 unesených, včetně dětí,“ řekl Netanjahu tento týden v telefonátu s americkým prezidentem Joem Bidenem.



