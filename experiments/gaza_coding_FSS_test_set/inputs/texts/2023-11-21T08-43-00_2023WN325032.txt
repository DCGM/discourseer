Dohoda o příměří je blízko, tvrdí politický šéf Hamásu

Předseda politbyra Hamásu Ismaíl Haníja potvrdil na Telegramu, že Izrael a Hamás jsou blízko dohody o příměří. Haníja, který přebývá v katarském Dauhá, uvedl, že Hamás odpověděl Kataru a dalším vyjednavačům. Podrobnosti neuvedl, ale podle představitele Hamásu Izzata Rašíka je zveřejní katarští představitelé během několika hodin


Ve vyjádření, které předal agentuře Reuters poradce předsedy politbyra, Ismaíl Haníja řekl, že představitelé Hamásu „jsou blízko dosažení dohody o příměří“ s Izraelem. Už byla předána odpověď Hamásu katarským vyjednavačům, napsaly listy The Guardian a Times of Israel.

Představitel Hamásu Izzat Rašík řekl v úterý televizi Al-Džazíra, že by příměří dojednávané během rozhovorů mělo trvat „několik dní“. Jeho součástí má být zajištění dopravy pomoci do Pásma Gazy. Rukojmí by měla být vyměněna za osoby vězněné Izraelem. Podle Rašíka se propustí izraelské ženy a děti z Gazy výměnou za palestinské ženy a děti vězněné v Izraeli.

„Detaily příměří oznámí katarští představitelé,“ řekl Rašík. Dojít by k tomu mělo během několika hodin, napsal list Ha´arec.

Americký prezident Joe Biden v pondělí sdělil, že je přesvědčen, že dohoda je blízko: „Jsme nyní blíže, než jsme byli dříve.“ Mluvčí Bílého domu John Kirby dodal, že dohoda zajišťuje propuštění části rukojmí zadržovaných v Gaze a pauzu v bojích.

Podle dvou zdrojů agentury AFP má jít o pětidenní příměří na zemi a omezení izraelských vzdušných operací nad jihem Pásma Gazy. Výměnou má být propuštěno 50 až 100 rukojmí, které drží Hamás a další teroristická organizace Islámský džihád. Propuštěni mají být nejen cizinci, ale i Izraelci, ovšem žádný izraelský voják.



