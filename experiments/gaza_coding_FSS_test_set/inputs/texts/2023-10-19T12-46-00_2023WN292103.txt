Nacistické pozdravy spolužáků vyhání židovské děti z nizozemských škol

Nejméně šest židovských dětí v nizozemském Amsterdamu od vypuknutí války v Izraeli a v Pásmu Gazy změnilo školu, a to v důsledku šikany spolužáků, která se začala stupňovat. S odkazem na židovskou organizaci Central Jewish Consultation o tom informuje nizozemský list NL Times. Ten dále uvedl, že v úterý a ve středu proběhly v Haagu protiizraelské a propalestinské demonstrace, na kterých museli zasahovat nizozemští policisté.


Jedno z dětí, které bylo nuceno změnit školu, je třináctiletá Chaya. Jako jediná židovská dívka ve třídě totiž neustále čelila urážkám a výhrůžkám zaměřeným na její židovský původ, sdělila nizozemskému listu Het Parool její matka. „Po útoku v Izraeli se už bála chodit do školy,“ uvedla.

„Určitá skupina kamarádů ji už nějakou dobu šikanovala. Proto jsem se rozhodla jít (do školy) s ní. A hned, jak jsme přišly, ji jeden chlapec přivítal hitlerovským pozdravem,“ dodala.

Dívka kvůli tomu přestoupila do jedné z amsterdamských židovských škol. „To prostě nechcete. Byla to nesmírně těžká volba. Ale neviděli jsme jinou možnost,“ uzavřela.

Nadační fond Stop šikaně (Stop Bullying Now) podle deníku NL Times obdržel hlášení o antisemitské šikaně ze tří škol, uvedl její mluvčí. Hlášení dostal i Eddo Verdoner, nizozemský národní koordinátor pro boj proti antisemitismu.

„Děti jsou obtěžovány a šikanovány kvůli svému židovskému původu. Informace o válce se k dětem dostávají velmi rychle nefiltrovaně prostřednictvím sociálních médií, což podporuje polarizaci,“ uvedl Verdoner, podle něhož se některé děti rozhodly svůj židovský původ skrývat.

Protesty v Haagu

Ve středu od 16:00 se před budovou Mezinárodního trestního soudu (ICC) v nizozemském Haagu konala demonstrace na podporu palestinského lidu. Demonstranti se podle serveru Omroep West o několik hodin později rozpustili a za policejního doprovodu zamířili do centra města, kde se shromáždili u květinového stánku před hlavním nádražím tohoto třetího největšího nizozemského města.

Situace se ale kolem 20:00 vyhrotila, protestující po policistech začali házet pyrotechniku. Policie proti nim použila koně a psy, aby se pokusila obnovit klid, čímž některé demonstranty zahnala do budovy nádraží. Nejméně jedna osoba byla zatčena.

Nizozemská policie se s demonstrujícími střetla i v úterý, a to na protiizraelské demonstraci před izraelským velvyslanectvím na ulici Johan de Wittlaan v Haagu. Protestující na policisty házeli kameny a pyrotechniku. Na tramvajových kolejích byl navíc zapálen skútr a nábytek. K požárům byli přivoláni hasiči, kteří se k nim přiblížili za doprovodu těžkooděnců.



