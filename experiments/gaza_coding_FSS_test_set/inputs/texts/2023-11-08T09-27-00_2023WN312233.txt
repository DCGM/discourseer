Je čas na sankce proti Izraeli, míní belgická vicepremiérka

K přijetí sankcí proti Izraeli vyzvala kvůli úderům židovského státu v Pásmu Gazy belgická vicepremiérka Petra De Sutterová. Politička za zelenou stranu Groen zároveň vznesla požadavek na vyšetření útoků na nemocnice a uprchlické tábory v palestinské enklávě, na níž Izrael útočí v odvetě za krvavé útoky teroristického hnutí Hamás ze 7. října.


„Je čas na sankce proti Izraeli. Déšť bomb je nehumánní,“ řekla podle agentury Reuters De Sutterová listu Nieuwsblad. „Je jasné, že Izrael se nestará o mezinárodní požadavky na příměří,“ dodala.

De Sutterová též řekla, že Evropská unie by měla okamžitě pozastavit svou asociační dohodu s Izraelem, která prohlubuje vzájemnou hospodářskou a politickou spolupráci.

Zásada přiměřenostiIzrael zaútočil na Gazu v reakci na útok teroristů z Hamásu v jižním Izraeli ze 7. října, při kterém ozbrojenci zabili či umučili 1400 lidí, většinou civilistů včetně žen a dětí, a zajali zhruba 240 rukojmích, které zavlekli do Pásma Gazy.

Izraelská odveta v Pásmu Gazy si vyžádala už přes 10 300 obětí, oznámily tento týden tamní úřady pod kontrolou Hamásu, toto číslo však nebylo možné nezávisle ověřit.

Podle bezpečnostního analytika Otakara Foltýna se Izrael snaží dodržovat pravidlo přiměřenosti v jeho definici pro mezinárodní právo a varovat včas civilisty, aby opustili oblast, kde se chystá udeřit, a to i přesto, že taková výstraha znamená, že utečou také teroristé.

Spojené státy opakovaně Izrael vyzývají k přerušení bojových operací, k humanitárním pauzám. Podle Foltýna ale z hlediska mezinárodního práva nemá Izrael přímo povinnost vyhlašovat příměří, kdykoli ho k tomu někdo vyzve.

Požaduje také, že by měl být zaveden zákaz dovozu produktů z okupovaných palestinských území. Sankce chce zavést i proti násilným osadníkům, politikům a vojákům odpovědným za válečné zločiny, kterým by měl být zakázán vstup do EU.

Zároveň řekla, že Belgie by měla navýšit finanční prostředky pro Mezinárodní trestní soud v Haagu, aby mohl řádně vyšetřovat vzdušné útoky, a zároveň přiškrtit přísun peněz pro Hamás.

„Toto je teroristická organizace. Teror stojí peníze a na společnosti a lidi, kteří poskytují Hamásu peníze, musí být uvaleny sankce,“ řekla De Sutterová.

První trans žena na významném postu

De Sutterová je jedním ze sedmi místopředsedů belgické vlády, kabinet premiéra Alexandra De Croo sdružuje značně nesourodou koalici sedmi stran. Vláda vznikla po složitém vyjednávání v říjnu 2020 až 494 dní po parlamentních volbách.

O vystudované gynekoložce De Sutterové, která se narodila jako muž, se tehdy psalo jako o nejvýše postavené transgender osobě v evropské politice.







