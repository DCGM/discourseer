Střela z Libanonu zabíjela v Izraeli

Jeden muž zemřel a dalších sedm bylo v pondělí zraněno při libanonském útoku na severu Izraele. Podle listu The Jerusalem Post jde o indické dělníky, kteří pracovali v sadu poblíž vesnice Margaliot, která leží těsně u libanonské hranice. Do Bejrútu přicestoval zvláštní americký vyslanec, který má za úkol napomoci deeskalaci napětí mezi Libanonem a Izraelem.


Při útoku u Margaliotu zemřel 30letý muž, další dva jsou ve vážném stavu, uvedl The Jerusalem Post. K útoku se zatím nikdo nepřihlásil, přeshraniční střelba je ale od října loňského roku, kdy začala válka mezi Izraelem a teroristickým hnutím Hamás, na denním pořádku. Údery proti sobě vede většinou Íránem podporované šíitské hnutí Hizballáh a izraelská armáda.

Krátce po útoku na Margaliot izraelská armáda zasáhla pozice Hizballáhu v Šihine v jižním Libanonu, předtím v neděli udeřila na Ajta aš-Šab a Kfar Kel.

V důsledku střetů umírají na obou stranách hranice i civilisté, desetitisíce obyvatel obcí na severu Izraele a jihu Libanonu musely opustit své domovy.

Do Bejrútu v pondělí přicestoval zvláštní americký vyslanec Amos Hochstein, který má během jednání s libanonskými představiteli na programu především deeskalaci napětí mezi Libanonem a Izraelem. Současné přeshraniční střety jsou podle expertů nejzávažnější od války v roce 2006, což podněcuje obavy z ještě větší konfrontace.
