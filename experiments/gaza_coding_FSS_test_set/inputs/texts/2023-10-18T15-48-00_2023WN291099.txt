Konflikt na Blízkém východě žene cenu ropy nahoru

Světová cena ropy se ve středu znovu vyšplhala nad hranici 90 dolarů (2100 Kč) a dosáhla dvoutýdenního maxima. Cenu vyhání nahoru riziko eskalace konfliktu na Blízkém východě, což by mohlo narušit dodávky ropy z regionu, přičemž Írán vyzval k uvalení ropného embarga na Izrael. Informovala o tom agentura Reuters.


Ve středu kolem 14:30 SELČ se barel severomořského Brentu prodával za 91,5 dolaru. Krátce po poledni byla cena ještě takřka o dolar vyšší a v jednu chvíli si připisovala denní nárůst o 2,8 procenta.

Podobný růst vykazovala ve stejnou dobu také americká lehká ropa WTI, jejíž cena přidávala 2,8 procenta a obchodovala se nad 89 dolary za barel.

Oba ropné benchmarky se tak dostaly na nejvyšší úroveň za poslední dva týdny. Před třemi týdny, konkrétně 27. září, se barel Brentu prodával dokonce za 96,5 dolaru (2255 Kč).

Trhy do ceny promítají rizikovou prémii, vzhledem k tomu, že v úterý při výbuchu v nemocnici ve městě Gaza zahynuly stovky Palestinců. Z útoku se vzájemně obviňují izraelští a palestinští představitelé.

Jordánsko následně zrušilo summit, na kterém se měl setkat americký prezident Joe Biden s egyptskými a palestinskými představiteli. Biden dnes přiletěl do Izraele, kde slíbil solidaritu ve válce proti radikálnímu hnutí Hamás.

Íránský ministr zahraničí Hosejn Amírabdolláhján vyzval členy Organizace islámské spolupráce, aby na Izrael uvalili ropné embargo.

„Dlouhá okupace se rýsuje jako scénář, který tlačí futures na ropu Brent nad 100 dolarů za barel, protože zvyšuje riziko, že se konflikt mezi Izraelem a Hamásem rozšíří a potenciálně do něj vtáhne přímo Írán,“ citovala agentura Reuters analytika Viveka Dhara ze společnosti Commonwealth Bank of Australia.

Kromě geopolitického napětí podporují ceny ropy i další faktory. Podle zdrojů z trhu, které se v úterý odvolávaly na údaje Amerického ropného institutu (API), klesly zásoby ropy ve Spojených státech v týdnu do 13. října mnohem více, než se očekávalo. Snížily se o 4,4 milionu barelů, zatímco prognóza počítala s poklesem o 300 tisíc barelů.



