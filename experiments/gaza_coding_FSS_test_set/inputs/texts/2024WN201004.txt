Tel Avivem otřásl výbuch po zásahu dronem

Nejméně jeden člověk zemřel a další čtyři lidé byli zraněni při silné explozi, k níž došlo v noci na pátek v obytné čtvrti v Tel Avivu. Podle izraelské armády se mohlo jednat o dronový útok, který ovšem nespustil ve městě sirény. Informuje o tom agentura Reuters. Deník Ha'arec napsal, že k výbuchu došlo poblíž pobočky amerického velvyslanectví. K útoku se později přihlásili jemenští povstalci Húsíové.


„Z prvotního šetření vyplývá, že výbuch v Tel Avivu byl způsoben pádem leteckého objektu. Žádné sirény se neozvaly. Incident je důkladně prověřován,“ uvedla izraelská armáda v prohlášení, na které odkazuje agentura Reuters.

„Na místo dorazilo velké množství policistů a pyrotechniků, kteří se situací zabývají,“ uvedla policie ve zprávě bez dalších podrobností.

Izraelský deník Ha'arec ve svém on-line přenosu uvedl, že na místě zemřel jeden člověk. Podle záchranných složek se jednalo o muže, kterého zasáhla troska dronu. Několik dalších bylo zraněno poblíž americké ambasády. Výbuch se ozval ve 3:15 místního času (2:15 SELČ) jen několik metrů od ní.

Podle listu The Times of Israel je celkový počet zraněných osm. Všichni byli převezeni do nemocnice, čtyři z nich byli zasaženi dronem a další čtyři lidé byli v šoku. Na sociálních sítích a v izraelských médiích se objevila videa zachycující výbuch, jemuž těsně předchází svištivý zvuk.

K útoku se později přihlásili Húsíové. „Vojenská operace, jejíž podrobnosti oznámíme, byla zaměřena na Tel Aviv,“ uvedl bez dalších podrobností mluvčí povstalců na síti X.


