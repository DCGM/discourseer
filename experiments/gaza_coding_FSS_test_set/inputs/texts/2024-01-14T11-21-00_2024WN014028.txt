Nikdo nás nezastaví, ani mezinárodní soud, prohlásil Netanjahu

Izrael je podle premiéra Benjamina Netanjahua odhodlaný dovést válku proti palestinskému teroristickému hnutí Hamás až do vítězného konce a nenechá se ničím odradit, ani projednáváním konfliktu u Mezinárodního soudního dvora (ICJ) v Haagu.


Netanjahu to řekl v sobotu na tiskové konferenci v Tel Avivu. Učinil tak v předvečer dne, kdy od vypuknutí nynějších bojů v Pásmu Gazy uplynulo sto dní.

„Budeme ve válce pokračovat až do úplného vítězství, dokud nedosáhneme všech našich cílů. Tím je likvidace Hamásu, navrácení všech našich rukojmích a zajištění toho, že Pásmo Gazy už nikdy nebude pro Izrael představovat hrozbu,“ zdůraznil Netanjahu podle deníku The Times of Israel.

Židovský stát podle premiéra vede „morální a spravedlivou válku“. „Nikdo nás nezastaví. Ani Haag, ani osa zla, nikdo,“ řekl Netanjahu v narážce na obvinění své země z páchání genocidy v Gaze, které u ICJ vznesla Jihoafrická republika.

„Všimněte si té hloubky absurdity a pokrytectví. Stoupenci nových nacistů se odvažují nás obviňovat z genocidy. Koho tím podporují? Vrahy, násilníky, upalovače dětí? Jaká ostuda, jaká ostuda,“ řekl dále premiér.

Podle deníku Ha'arec je Izrael od svých cílů v Pásmu Gazy ještě hodně vzdálený. Jako důvod uvedl, že Izrael byl překvapen rozsahem sítě podzemních tunelů Hamásu. Tyto chodby jsou sofistikovanější, než se čekalo, a vedení Hamásu je tak relativně dobře chráněno před útoky. Pravděpodobně se obklopili unesenými rukojmími, napsal deník ve své analýze.

V neděli izraelská armáda oznámila, že za poslední den její vojáci zabili 14 příslušníků Hamásu, z toho devět leteckými údery a pět tankovým ostřelováním ve městě Chán Júnis na jihu Pásma Gazy.

V sobotu večer demonstrovaly v Tel Avivu a dalších izraelských městech desetitisíce lidí, kteří požadovali odstoupení Netanjahua. Účastníci protestů vinili jeho vládu, že nedělá dost pro osvobození rukojmích zadržovaných Hamásem. Jejich počet se nyní pohybuje kolem 130.

Demonstranti Netanjahuovi také vyčítali, že bezpečnostní síly nebyly dostatečně připravené na útok Hamásu z loňského 7. října, který se stal spouštěčem nynějšího konfliktu.

V mnoha evropských a amerických městech se v sobotu opět konaly propalestinské protestní akce, jejichž účastníci vinili Izrael z páchání genocidy v Pásmu Gazy. Demonstrovalo se ve Washingtonu, Londýně, Římě nebo Basileji.

K zastavení bojů vyzývají Izrael i mnohé vlády. Podle úřadů kontrolovaných Hamásem přišlo o život od propuknutí konfliktu bezmála 24 tisíc Palestinců a více než 60 tisíc dalších bylo zraněno.



