Biden vyzval k humanitární pauze v Gaze

Americký prezident Biden se na mítinku ve městě Minneapolis vyslovil pro „humanitární pauzu“, jejímž účelem má být osvobození rukojmích a přísun většího množství pomoci do Izraelem ostřelovaného Pásma Gazy.


„Myslím, že potřebujeme přestávku. Taková přestávka znamená čas, který se využije pro osvobození vězňů.“ Tato slova pronesl prezident USA Joe Biden podle serveru BBC během mítinku ve městě Minneapolis na severu USA v noci na čtvrtek středoevropského času.

Bílý dům posléze upřesnil, že pod výrazem „vězni“ měl Biden na mysli asi 240 rukojmích zadržovaných hnutím Hamás v Pásmu Gazy.

Katarská televize al-Džazíra uvedla, že Biden zmíněná slova vyřkl poté, co jej v projevu přerušila žena dožadující se příměří v Pásmu Gazy. „Pane prezidente, pokud vám záleží na Židech… žádám Vás, abyste vyzval k příměří,“ vykřikla dotyčná, kterou sice poté promptně vyvedla ochranka, nicméně Biden myšlenku dál rozvíjel.

Prezident zmínil, že „Izrael, stejně jako muslimský svět, se nachází v nesmírně složité situaci“ a že on sám od samého začátku podporuje dvoustátní řešení, i když „není pochyb o tom, že Hamás je teroristická organizace“.

