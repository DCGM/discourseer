Další pirátský útok Húsíjů v Rudém moři. USA zasáhly hned a tvrdě

Húsíjští povstalci v sobotu zaútočili na dánskou nákladní loď v Rudém moři. Jedna raketa jemenských rebelů, kteří svým počínáním připomínají pirátské gangy u Afrického rohu, kontejnerové plavidlo zasáhla, další dvě sestřelilo americké námořnictvo, uvedl deník The Guardian. Armáda USA zároveň potopila tři malé húsíjské lodě, jejichž posádky střílely na americké vrtulníky a taktéž útočily na dánskou loď. Posádky povstalců podle USA nepřežily.


Pentagon na síti X uvedl, že incident s dánskou lodí byl už 23. húsíjským útokem v Rudém moři od 19. listopadu. Terčem se tentokrát stala dánská nákladní loď Maersk Hangzhou plující pod singapurskou vlajkou asi 55 námořních mil (bezmála 102 kilometrů) od jemenského přístavu Hudajdá.

Podle The Guardian raketa na palubě nikoho nezranila a loď může pokračovat v plavbě. Firma Maersk nicméně na 48 hodin přerušila provoz svých lodí v oblasti.

Americká armáda vyslala vrtulníky po nouzovém volání z dánské lodi Maersk, k níž se povstalci dostali asi na 20 metrů a stříleli na ni. Ochranka nákladní lodi střelbu opětovala.

Americké ústřední velení (CENTCOM) uvedlo, že na volání o pomoc z dánské lodi odpověděly torpédoborce Gravely a Laboon, likvidaci dvou raket odpálených Húsíi si připsal Gravely.

CENTCOM později informovalo, že americké síly v Rudém moři potopily tři malé lodě jemenských povstalců, kteří stříleli i na jejich vrtulníky. Čtvrté lodi se podařilo uprchnout. Posádky třech lodí podle armády nepřežily, počet mrtvých CENTCOM neuvedlo.

Húsíjští rebelové podporovaní šíitským Íránem válčí od roku 2015 proti koalici vedené sunnitskou Saúdskou Arábií. Stali se významnou vojenskou silou v regionu. Mají desetitisíce bojovníků a od svých íránských spojenců získali velký arzenál raket a útočných dronů.

Húsíjské útoky, o nichž jemenští rebelové tvrdí, že jsou odvetou za izraelské operace v Pásmu Gazy, výrazně narušily trasy v Rudém moři, kudy proudí až 12 procent celosvětového obchodu.

USA se postavily do čela námořní koalice, která chrání tranzitní trasy. Čítá více než dvě desítky zemí včetně Indie.



