Dvojice přežila masakr na festivalu. Vzápětí dobrovolně narukovala

Dva mladí lidé, Zochar Aradová a Liron Rokach, kteří se účastnili hudebního festivalu v kibucu Re'im a při útoku teroristů z Hamásu jen o vlásek unikli smrti, se dobrovolně vydávají do války, aby bránili svou zemi. Píše o tom německý list Bild.


Německo-izraelská dvojice z města Rišon le-Cijon, které se nachází asi deset kilometrů jižně od Tel Avivu, se podle Bildu vydala na „Festival za mír“, který se konal nedaleko hranic s Pásmem Gazy.

Byla sobota ráno, den jako každý jiný – až do té chvíle. Několik hodin poté, co Zochar a Liron dorazili na akci, aby se bavili, tančili a užívali si života, najednou zazněly výstřely. Přicházeli teroristé.

„Všude kolem nás lidé v panice utíkali. Bylo to děsivé. Naštěstí jsme byli mezi prvními, kteří se dostali k vozidlům,“ vzpomíná Zochar.

„Naši přátelé na nás volali, abychom šli bez nich. Chtěli se dostat do jiného auta. Nenapadlo nás, že by to mohlo znamenat rozdíl mezi životem a smrti,“ dodává mladá žena.

Dvojice se zachránila útěkem. Mnoho jejich přátel zemřelo. Teroristé z Hamásu rozpoutali nepopsatelnou krvavou lázeň. Vraždili, mučili, vysmívali se svým bezbranným obětem. Na místě nepřežilo téměř 300 lidí.

Na trauma se dvojice rozhodla zareagovat po svém. Jakmile se milenci dostali do bezpečí, rozhodli se, že půjdou do války. Oba se dobrovolně přihlásili k vojenské službě.

„Aby se něco takového už neopakovalo,“ řekli izraelské armádě, která jejich příběh rozšířila na internetu.

Oba se přidali k záložnímu praporu 6. brigády. Zochar slouží jako důstojník, Liron je seržant v záloze.

„Vím, jak pomáhat, a taky to dělám!“ říká Liron. „Mám přátele, o kterých stále nevím, jak se jim daří, a tento těžký pocit nám jen dodává sílu bojovat,“ dodává.

Liron říká, že bojuje také za svou přítelkyni Zochar. Ta na Facebooku sdílela fotografii, na které je se svým přítelem v září na židovský nový rok a napsala: „Ať je to rok plný zdraví, štěstí, úspěchů a hlavně lásky. Ať jsme spolu šťastní navždy.“







