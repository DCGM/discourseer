Na severu Pásma Gazy Izrael zničil dvě třetiny budov, ukazuje analýza snímků

K nejhorší destrukci došlo podle odborníků z Oregonské univerzity ve městě Gaza a okolí; v jižním městě Chán Júnis, kam se nyní soustředí izraelské útoky, je zničena asi čtvrtina domů. OSN varuje, že lidem v Gaze kvůli váznoucí pomoci hrozí hladomor.


„Při pohledu ze vzduchu Gaza změnila barvu (…) Je to teď úplně jiné území.“ Tak charakterizoval podle katarské televize al-Džazíra destrukci v Pásmu Gazy Corey Scher, kartografický expert z Oregonské státní univerzity. Jeho tým porovnal snímky poskytnuté satelity programu Copernicus a došel k závěru, že v severní části Pásma Gazy zničily izraelské nálety a pozemní útoky dvě třetiny všech budov.

Ve městě Chán Júnis na jihu Pásma Gazy, kam se v posledních dnech izraelské útoky soustřeďují, je podle stejného zdroje zničena čtvrtina všech nadzemních objektů.

Palestinské úřady i řada zejména arabských zemí viní Izrael z toho, že cíleně ničí infrastrukturu v Pásmu Gazy tak, aby se obyvatelé po skončení války neměli kam vrátit a nakonec museli odejít jinam. Nuceně vysídleno již v rámci Pásma Gazy bylo asi 90 procent populace čítající více než 2 miliony lidí. Izrael nálety i pozemní útoky ospravedlňuje nutností zničit hnutí Hamás.

OSN: Gazanům akutně hrozí hlad

Úřad pro koordinaci humanitárních záležitostí OSN (UNOCHA) uvedl, že obyvatelstvu Pásma Gazy akutně hrozí hladomor. Úřad uvádí „bezprecedentně vysoký podíl populace, která je v ohrožení v důsledku nedostatku potravin“.

Od začátku násilností, které spustil útok Hamásu na Izrael dne 7. října, se do Pásma Gazy dostává jen omezené množství humanitární pomoci. Všechny kamiony, které tam míří, na přechodu Rafáh detailně prověřují izraelské úřady, což přísun zdržuje.

V Pásmu Gazy od začátku války zahynulo podle tamních úřadů přes 20 000 lidí, zraněných je přes 50 000. Jen za posledních 48 hodin zabily izraelské útoky podle stejného zdroje 390 lidí. Údaje nelze nezávisle ověřit.

Útok Hamásu na Izrael dne 7. října, který aktuální kolo násilností spustil, připravil o život podle úřadů židovského státu asi 1200 osob.



