V USA zadrželi studenta, který vyhrožoval zabíjením Židů

Ve vazbě skončil 21letý student inženýrství na Cornellově Univerzitě v New Yorku Patrick Dai, který vyhrožoval smrtí židovským studentům na koleji. Obvinila ho Federální vyšetřovací služba (FBI). Dai zveřejňoval posty, kde hrozil Židům na školní půdě proříznutím hrdla, setnutím nebo znásilněním.


Dai podle federálního trestního oznámení zveřejnil „výhružné vzkazy včetně příspěvků vyzývajících ke smrti židovských studentů“ na diskusním webu v sekci věnované Cornellově univerzitě.

Vzkazy, jež měly být podepsané nickem Hamas, se objevily o víkendu, uvedla BBC. Hrozba se týkala třeba košer jídelny v kampusu, jež se nachází hned vedle židovského střediska. Jídelnu a středisko musela střežit policie.

„V dalším příspěvku Dai zřejmě vyhrožoval, že zapíchne a prořízne hrdla všem židovským mužům, které uvidí na akademické půdě, že znásilní a shodí z útesu jakékoli židovské ženy a setne hlavu všem židovským malým dětem,“ stojí ve vyjádření žaloby podle webu Insider.

Ve stejném příspěvku měl Dai vyhrožovat, že do kampusu přinese útočnou pušku a zastřelí „všechna židovská prasata“. Hrozí mu až pět let vězení a pokuta 250 000 dolarů.







