Izrael odmítá diktát ze zahraničí ohledně vztahů s Palestinci, uvedl Netanjahu

Izraelský premiér Benjamin Netanjahu na síti X prohlásil, že Izrael odmítá diktáty ze zahraničí ohledně trvalého urovnání vztahů s Palestinci. Šéf izraelské vlády svůj příspěvek podle listu The Times of Israel (TOI) zveřejnil krátce po telefonátu s americkým prezidentem Joem Bidenem, který Netanjahua vyzval, aby se vojenská operace izraelské armády nerozšířila na Rafáh, dokud nebude zaručena bezpečnost civilistů. Netanjahu také uvedl, že odmítá jednostranné uznání palestinského státu.


„Izrael kategoricky odmítá mezinárodní diktáty ohledně trvalého urovnání (vztahů) s Palestinci,“ uvedl Netanjahu. „Takové ujednání bude dosaženo pouze přímým jednáním mezi stranami bez předběžných podmínek,“ dodal.

Podle Netanjahua Izrael také odmítá „jednostranné uznání palestinského státu“. „Takové uznání by v důsledku masakru ze 7. října poskytlo obrovskou odměnu bezprecedentnímu terorismu a zabránilo jakékoli budoucí mírové dohodě,“ uvedl dále v příspěvku.

Netanjahu zveřejnil na sociálních sítí svůj příspěvek krátce poté, co jeho úřad oznámil, že mluvil zhruba 40 minut po telefonu s americkým prezidentem Joem Bidenem. Další detail úřad neuvedl.

Podle zdroje z premiérovy kanceláře serveru The Times of Israel oba politici mluvili o pokračování bojů proti teroristickému hnutí Hamás v Pásmu Gazy, o možném pozemním útoku izraelské armády na město Rafáh, o osudu rukojmích či o humanitární situaci v Pásmu Gazy.

Bílý dům ve svém prohlášení potvrdil, že oba politici mluvili o jednáních, která se vedou o propuštění rukojmích. Do rozhovorů jsou přímo zapojené i Spojené státy.

„Prezident (Biden) také nadnesl situaci v Rafáhu a zopakoval svůj názor, že vojenská operace by neměla pokračovat bez věrohodného a proveditelného plánu na zajištění bezpečnosti a pomoci civilistům v Rafáhu,“ uvedl Bílý dům v prohlášení. Do Rafáhu odešly stovky tisíc lidí, kteří uprchli před boji v dalších částech Pásma Gazy.

Američtí vládní představitelé vyzývají Izrael, aby více dbal při svých úderech a vojenských operací v Pásmu Gazy na ochranu civilistů, a USA se také účastní jednání o propuštění rukojmí a pozastavení bojů.Izrael zahájil pozemní operaci v Pásmu Gazy v reakci na barbarský útok teroristického hnutí Hamás z loňského října. Při něm hnutí zavraždilo přes 1200 lidí, převážně civilistů, a dalších více než 260 uneslo.

V současné době Hamás stále zadržuje přes 130 osob. Podle izraelských vojenských zdrojů je ale pravděpodobné, že nejméně 30 z nich již není naživu. Podle amerického listu The New York Times by ale zabitých rukojmích mohlo být až padesát. Armáda v pondělí rovněž oznámila, že bezpečnostní složky se budou i nadále snažit dostat zajatce domů „všemi prostředky“.



