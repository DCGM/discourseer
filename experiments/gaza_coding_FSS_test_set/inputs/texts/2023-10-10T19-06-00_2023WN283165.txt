Přesun ambasády do Jeruzaléma vyřešila Sněmovna šalamounsky. Má se tak stát ve „vhodném okamžiku“

Sněmovna vyzývá vládu, aby českou ambasádu přesunula do Jeruzaléma ve „vhodném okamžiku“, shodli se ve společném usnesení poslanci. Vykličkovali tak z neshod mezi vládní pětikoalicí. ODS, KDU-ČSL, ANO i SPD totiž po tomto kroku volají. STAN a TOP 09 jsou zdrženlivější a Piráti v čele se svým ministrem zahraničí Janem Lipavským se v tuto chvíli postavili proti.


„Poslanecká sněmovna vyzývá vládu, aby ve vhodném okamžiku přesunula ambasádu ČR do Jeruzaléma,“ stojí v usnesení, pro které v úterý hlasovalo všech 162 přihlášených poslanců.

Ti zároveň důrazně odsoudili agresi teroristického hnutí Hamás vůči státu Izrael. Také vyjádřili jednoznačnou podporu a solidaritu Izraeli a jeho obyvatelům a podpořili jejich právo na přijetí vojenských a jiných opatření k zajištění své bezpečnosti.

„Považuji za důležité, abychom se v tuto chvíli postavili za Izrael. Jsem za to rád, že se tak děje. Probíhá tam zápas o korunu lidství. Navrhované usnesení je vyjádření naší solidarity,“ uvedl na plénu místopředseda Sněmovny a předseda meziparlamentní skupiny ČR – Izrael Jan Bartošek (KDU-ČSL).

Podle něj „vhodný okamžik“ znamená, že by bylo téma „vhodné otevřít poté, co se situace uklidní.“ „Dobrý postup by byl, kdyby k přesunutí došlo v rámci více států Evropské unie,“ navrhl na tiskové konferenci.

Zákonodárci se už dopoledne shodli, že usnesení přijmou. Otázkou ale bylo, zda v něm bude zmíněn i přesun ambasády z Tel Avivu do Jeruzaléma.

Lipavský: Pro přesun nejsou splněné tři podmínky

To v úterý dopoledne odmítl Lipavský s tím, že pro přestěhování ambasády nejsou v tuto chvíli splněny tři základní podmínky. Podle něj by byl přesun českého zastoupení v rozporu s mezinárodním právem a rezolucemi Rady bezpečnosti OSN. Dále poukázal na to, že by takový krok nebyl v souladu s jednotným postojem Evropské unie.

V nynější bezpečnostně rozbouřené době navíc Lipavský nepovažuje za rozumné, aby na sebe Česko přitáhlo pozornost mezinárodního společenství razantním krokem v otázce izraelsko-palestinského konfliktu.

Stanovisko ministra respektuje i hnutí STAN. TOP 09 přesun „v principu podporuje“.

Naopak podle premiéra Petra Fialy (ODS) by byl přesun v současné době „žádoucí krok.“ Podobně mluví i KDU-ČSL, jehož předseda Marian Jurečka Novinkám řekl, že „bude rád, když změnu provedou, jakmile to bude možné“. Podporu má krok i u opozičních hnutí ANO a SPD.

Aby o přesunu ambasády poslanci v úterý hlouběji jednali, se snažil na plénu protlačit šéf hnutí ANO Andrej Babiš. Jím navržený bod ale podpořili pouze zástupci hnutí ANO, SPD a jeden člen hnutí STAN, a to Petr Gazdík. Bod tedy neprošel.



