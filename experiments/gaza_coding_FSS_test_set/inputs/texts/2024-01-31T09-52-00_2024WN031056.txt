ČTK mění přístup. Hamás bude označovat jako teroristickou organizaci

Veřejnoprávní Česká tisková kancelář (ČTK) začne označovat palestinské hnutí Hamás jako „teroristickou organizaci“ namísto dosavadní praxe, kdy jej uváděla jako „radikální“. Agentura k tomuto rozhodnutí dospěla na základě rešerše médií a zjištění, že je v tomto ohledu téměř osamocená. Ke změně přístupu ČTK v prosinci vyzvali její radní.


„ČTK ve svém zpravodajství nikdy nezastírala, že je Hamás považován za teroristickou organizaci,“ sdělila ve středu Novinkám šéfredaktorka zpravodajství ČTK Radka Matesová Marková s tím, že v posledních týdnech agentura provedla rešerši českých médií, jejímž výsledkem je zjištění, že je její přístup v označování Hamásu „téměř výjimečný“ a rozhodla se tak dosavadní praxi změnit.

„Netrváme na striktně neutrálním přístupu. Pokud nepoužijeme sami přívlastek teroristický, je ve zpravodajství zapotřebí tak jako dosud připomínat, že Hamás za teroristickou organizaci označují EU a USA. Brutální útok Hamásu na Izrael ze 7. října 2023 ČTK popisuje jako teroristický útok,“ vysvětlila šéfredaktorka zpravodajství.

Mluvčí agentury Martina Vašíčková pak doplnila, že ačkoliv dle rešerše ČTK česká média v souvislosti s Hamásem „v menší či větší míře“ užívají přívlastek teroristický, nečiní tak důsledně, tedy při každé zmínce. Z toho tedy lze odvodit, že stejně tak bude postupovat i veřejnoprávní agentura.

Nazývejte je teroristy, vyzvali agenturu radní

ČTK nynějším rozhodnutím vyslyšela výzvu svých radních, kteří ji na svém zasedání v pondělí 11. prosince vyzvali, aby přehodnotila svou dosavadní praxi a začala jako teroristy označovat palestinské hnutí Hamás, jehož členové 7. října zaútočili na Izrael a brutálně tam povraždili na 1200 lidí, většinou civilistů. Rada tehdy své usnesení přijala jednomyslně jako reakci na stížnost bývalé radní a exministryně práce a sociálních věcí Michaely Marksové. Té vadilo, že ČTK neoznačuje Hamás jako teroristické hnutí, nýbrž jako radikály, což pak následně přebírají i další média.

Česká republika a členové vlády hnutí považují za teroristické a odsuzují jeho činy. „Česko jakožto členský stát EU přijímá designaci teroristických skupin od EU. Podle EU je Hamás teroristickou organizací, a tudíž podle Česka také. Hamás takto označujeme v mediálních výstupech ministra i při jednáních,“ přiblížil již dříve Novinkám mluvčí ministerstva zahraničí Daniel Drake.



