Desítky mrtvých po zásahu budovy školy v Pásmu Gazy. Podle Izraele tam měl Hamás velitelské stanoviště

Více než 100 lidí zemřelo, když Izrael ve městě Gaza zasáhl školu, kde přebývali lidé, kteří kvůli současnému konfliktu museli opustit domov. V sobotu o tom podle agentury Reuters informovala oficiální palestinská agentura WAFA. Jiné palestinské zdroje přišly s nižší bilanci úderu. Izraelská armáda zasažení školy potvrdila a bez předložení důkazů uvedla, že v ní bylo velitelské stanoviště teroristické organizace Hamás, napsala agentura AP.


Úřad civilní obrany v Gaze spravovaný Hamásem, sdělil agentuře AFP, že areál na severu Pásma Gazy zasáhly tři izraelské střely. Podle médií napojených na vládu Hamásu, které Pásmo Gazy ovládá, útok přišel v době fadžru, modlitby, k níž se věřící muslimové schází za úsvitu.

Palestinská civilní obrana původně uvedla, že si útok vyžádal 40 mrtvých a desítky zraněných, pak bilanci mrtvých zvýšila na devadesát až 100 mrtvých. AP s odvoláním na palestinské zdravotnické úřady psala o více než 60 mrtvých. Zpravodajská společnost BBC dodává, že nebyla schopna údaje o desítkách obětí ihned nezávisle ověřit.

Zasažená škola byla tak jako téměř všechny školy v Pásmu Gazy používána jako tábor pro Palestince vysídlené kvůli válce Izraele s Hamásem. Za prvních osm měsíců války bylo podle OSN přímo zasaženo či poškozeno 477 z 564 škol v Pásmu.

Podle palestinských zdrojů si nejnovější úder kromě desítek mrtvých vyžádal i další desítky zraněných. Na místě „strašlivého masakru“ vypukl požár a lidé se snažili vyprostit zraněné i těla mrtvých z trosek, uvedl úřad civilní obrany.

Izraelské letectvo informovalo, že v noci na sobotu zaútočilo na školní budovu, v níž bylo velitelské stanoviště Hamásu. Bojovníci této skupiny odtamtud údajně podnikali operace proti izraelské armádě a izraelským občanům. Izraelská armáda také uvedla, že před útokem podnikla různá opatření, aby omezila nebezpečí pro civilisty. Znovu obvinila Hamás z toho, že systematicky porušuje mezinárodní právo, protože své operace vede z úkrytů využívaných civilním obyvatelstvem, a dělá tak z něj živý štít.

Déle než devět měsíců trvající válka v Gaze již přinesla řadu podobných incidentů. Podle palestinských úřadů dosud izraelské tažení zabilo přes 39 600 lidí. Izrael masivní bombardování a pozemní invazi v hustě zalidněné oblasti spustil poté, co ozbrojenci Hamásu loni 7. října zabili na izraelském území na 1200 lidí a dalších 250 jich unesli.


