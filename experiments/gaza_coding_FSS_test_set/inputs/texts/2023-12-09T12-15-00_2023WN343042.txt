Izraelský dron v Sýrii zabil syna velitele Hizballáhu a další tři lidi

Dron izraelských obranných sil (IDF) na jihozápadě Sýrie zabil čtyři lidi, z nichž tři měli být členové libanonského šíitského hnutí Hizballáh. Jedním z členů hnutí měl podle syrských médií být Hasan Alí Dakdúd, syn vysoce postaveného člena Hizballáhu Alího Músy Dakdúda, který velí jeho vojenským operacím na jihu Sýrie. Informuje o tom list The Times of Israel (TOI), podle kterého je čtvrtou obětí civilista.


Podle syrské provládní stanice Sham FM k útoku došlo nedaleko Izraelem anektovaných Golanských výšin v syrském guvernorátu Kunejtra, ve kterém izraelský dron zasáhl automobil. V něm měli sedět tři členové Hizballáhu a jeden Syřan, píše izraelský list TOI.

Izrael tento útok nepotvrdil. Podle TOI ale IDF uvedly, že v pátek brzy ráno zasáhly cíle v Sýrii v reakci na čtvrteční raketovou palbu. Jeruzalém dále přiznal, že za poslední dekádu provedl na syrském území několik stovek náletů proti „teroristickým skupinám“ podporovaným Íránem.

Alí Músa Dakdúd, jehož syn podle syrských médií při dronovém útoku zemřel, měl být zodpovědný za výcvik proíránských milic v Iráku, které měly za úkol útočit na americké síly.



