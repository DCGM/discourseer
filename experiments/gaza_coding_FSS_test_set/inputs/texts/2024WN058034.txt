Hamás dostal nabídku na přerušení bojů. Není jasné, zda ji přijme

Teroristické hnutí Hamás dostalo nabídku na přerušení bojů na 40 dní, uvedla v úterý s odkazem na své zdroje agentura Reuters. Podle nabídky, na které se shodli vyjednavači minulý týden v Paříži, by palestinské hnutí mělo propustit 40 rukojmí. Za jedno rukojmí by Izrael pustil deset Palestinců.


Podle dohody by palestinské hnutí mělo propustit ženy, lidi mladší 19 let, nemocné a seniory, které drží v zajetí. Dohoda by umožnila také návrat části obyvatel s výjimkou bojeschopných mužů na sever Pásma Gazy, který v současnosti kontroluje izraelská armáda, či navýšení objemu pomoci na 500 kamionů denně. To by mělo umožnit opravu poničených nemocnic či závodů na výrobu pečiva v Pásmu Gazy.

Hamás zatím návrh nekomentoval, dodává agentura.

V Izraeli však místní média také dávají najevo pesimismus, protože pochybují, že by Hamás nabídku přijal. Kanály 12 a 13 citovaly vysoké představitele, kteří se podíleli na vypracování návrhu dohody, s tím, že „neodpovídá požadavkům Hamásu“. Jde podle Palestinců o „nepřekročitelné hranice“, napsal list The Times of Israel. Příměří by bylo jen dočasné, zatímco Hamás chce trvalé.

Izraelský ministr Benny Ganc současně varoval, že pokud nebude dohoda přijata, dojde k útoku na Rafáh.

Biden věří v brzké příměří

Americký prezident Joe Biden vyjádřil naději, že dohodu o přerušení bojů se podaří uzavřít do příštího pondělí. „Můj bezpečnostní poradce mi řekl, že jsme blízko,“ prohlásil Biden při návštěvě zmrzlinářství.

Mluvčí amerického ministerstva zahraničí byl však obezřetnější. „Dosáhli jsme pokroku při jednání mezi Egyptem, Izraelem, Spojenými státy a Katarem,“ řekl mluvčí státního departementu Matthew Miller a upozornil, že není jasné, zda Hamás nabídku přijme.

Podle Bidena Izrael souhlasil, že se nebude pouštět do vojenských akcí v době postního měsíce ramadánu, který začíná večer 10. března. Navíc je podle Al-Džazíry ochoten propustit i Palestince, kteří se dopustili „těžkých zločinů“.
