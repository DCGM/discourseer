Izrael promítne novinářům nové záběry z řádění Hamásu. Jen pro silné žaludky, zákaz nahrávání

Izraelská vláda v pondělí dopoledne pořádá pro vybrané novináře promítání videomateriálu pocházejícího z kamer umístěných na tělech teroristů z Hamásu, kteří si při útoku 7. října své vražedné počínání natáčeli. Izraelce k tomuto kroku vede rostoucí míra zpochybňování rozsahu bezprecedentního masakru, při němž bylo povražděno přes 1400 lidí, většinou civilistů.


„Bohužel, a nechápu, že to vůbec musím říct a že to jako země vůbec musíme dělat, jsme k tomuto kroku museli přistoupit. Zatímco se snažíme zastavit teroristy, zažíváme popírání toho, co se stalo, podobně, jako je tomu s holokaustem. A děje se to čím dál víc,“ řekl v neděli večer na tiskovém brífinku mluvčí izraelské vlády Ejlon Levy.

„Od 7. října shromažďujeme záběry z řádění teroristů, při kterém zmasakrovali každého, koho potkali,“ řekl mluvčí. Záběry z kamer dokumentující vraždy a mučení budou podle něj promítnuty surové a nesestříhané novinářům, kteří mají podle Levyho „žaludek na otřesnou pravdu“.

„Lidé zpochybňují rozsah zvěrstev, které Hamás spáchal na našem lidu. Někteří z teroristů si to ale zaznamenali, aby násilí mohli později oslavit,“ uvedl dále Levy k záběrům, které podle něj ještě nikdo neviděl.

Izraelská vláda chce tyto záznamy promítnout novinářům, aby mohli v plné míře pochopit, k jak hrůzným činům došlo. Budou je však moci čtenářům zprostředkovat jen v písemné formě. Podle pozvánky, kterou pro novináře vydalo tiskové centrum kanceláře premiéra, nebude povoleno promítání natáčet a všichni budou muset odevzdat své mobily či fotoaparáty. Izraelci tak chtějí zabránit pořizování dalších kopií, jež by následně kolovaly po internetu.

Teroristé Hamásu vnikli na území Státu Izrael v sobotu 7. října ráno a při bezprecedentním pogromu zmasakrovali více než 1400 lidí, většinou civilistů. Izraelská armáda v reakci na tato zvěrstva zahájila mohutné letecké ostřelování Pásma Gazy, které má připravit půdu pro pozemní operaci. Jejím cílem je kompletně zničit struktury teroristického hnutí Hamás, jež v Gaze vládne neomezeně od roku 2006, kdy vyhrálo první a od té doby i poslední volby. Izrael se z území kompletně stáhl o rok dříve.

Hamás tvrdí, že izraelské nálety na Gazu si vyžádaly již přes 4600 mrtvých. Tyto zprávy vyvolávají po celém světě demonstrace na podporu Palestinců. Avšak spolu s nimi rostou i útoky na Židy ve městech západní Evropy a také v USA. U antisemitských incidentů figurují nejen lidé pocházející z arabských či muslimských zemí, ale paradoxně i stoupenci progresivní levice.

