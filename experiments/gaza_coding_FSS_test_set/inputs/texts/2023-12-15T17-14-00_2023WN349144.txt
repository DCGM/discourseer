Piráti unesli bulharskou nákladní loď. Na pomoc jí spěchá španělské válečné plavidlo

Bulharskou nákladní loď Ruen unesli v Arabském moři piráti. Podle agentury Reuters napadenému plavidlu spěchá plnou rychlostí na pomoc vlajková loď španělského válečného námořnictva Victoria, která jsou součástí protipirátské mise Atalanta. Totožnost únosců zatím není známá, spekuluje se o húsijských rebelech z Jemenu.


Ruen podle serveru Novinite.com patří lodní společnosti Navibulgar, ale pluje pod maltskou vlajkou.

Na palubě má 18 lidí včetně osmi Bulharů, desítku dalších tvoří námořníci z Angoly a Myanmaru (Barmy). S posádkou se v posledních hodinách nedaří navázat spojení, a to ani prostřednictvím satelitních telefonů.

Na pomoc Ruenu spěchá plnou rychlostí španělská válečná loď Victoria, která patroluje v oblasti Afrického rohu v rámci vojenské operace Atalanta, mise Evropské unie, která si klade za cíl omezit pirátství.

Ozbrojenci na loď zaútočili v Arabském moři, asi 380 námořních mil (přes 700 kilometrů) východně od ostrova Sokotra, který je součástí Jemenu. Totožnost útočníků – ať už pirátů, nebo jemenských rebelů z kmene Húsíů – je zatím neznámá.

Bulharské ministerstvo zahraničí již sestavilo specializovaný tým, který se snaží situaci řešit, přičemž upřednostňuje bezpečnost posádky, uvedl sever novinite.com.

„Kvůli případnému vyjednávání v příštích dnech je nyní potřeba zachovat klid,“ reagoval z Bruselu bulharský premiér Nikolaj Denkov.

„Očekáváme, že nás únosci kontaktují,“ řekl ředitel společnosti Navibulgar Alexandr Kalčev. „V oblasti, odkud se Ruen naposled ozval, piráti obvykle neoperují,“ dodal.

Útočili nejspíš Húsíové, soudí arabista

Také bulharský arabista Vladimir Čukov se přiklání k názoru, že za incidentem budou nejspíš Húsiové.

Útok přirovnal k únosu nákladní lodi Galaxy Leader, jejíž posádka zůstává nezvěstná. Plavidlo, kterého se zmocnili v domnění, že patří Izraeli, ale jemenští povstalci proměnili na turistickou atrakci.

„Asi před deseti dny Húsíové prohlásili, že zaútočí na všechny lodě připlouvající do izraelských přístavů nebo do nich mířící. Chystali se také útočit na plavidla v izraelském vlastnictví. Nyní je ale zřejmé, že už se neomezují,“ poznamenal Čukov.

Loď Ruen vyrobená v roce 2016 plula ze Singapuru do tureckého přístavu Gemlik, nyní ale údajně míří k somálským břehům.

Podle agentury Reuters vzdušné útoky z oblasti Jemenu ovládané húsijskými povstalci, které podporuje Írán, v pátek zasáhly dvě lodě plující pod liberijskou vlajkou v průlivu Báb al-Mandab.

Húsíové prohlašují, že ve svých útocích neustanou, dokud bude Izrael bombardovat Palestince v Pásmu Gazy.

Povstalci, kteří v zemi od roku 2015 válčí proti koalici vedené Saúdskou Arábií, se stali významnou vojenskou silou v regionu. Mají desetitisíce bojovníků a velký arzenál raket a ozbrojených dronů. Skupina ovládá sever Jemenu a jeho pobřeží Rudého moře.



