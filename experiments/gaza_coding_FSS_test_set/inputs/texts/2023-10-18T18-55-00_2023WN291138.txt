Centrem Prahy pochodují příznivci Palestiny

Na Staroměstském náměstí se ve středu v podvečer sešlo asi 200 příznivců Palestiny. Mají v plánu projít v průvodu k Úřadu vlády.


Demonstranti mají s sebou palestinské vlajky a velký transparent s nápisem: Okupace není mír, Izrael zabíjí. Na dalších volají po svobodě Palestiny.

Na náměstí jsou i čtyři odpůrci této akce.

Demonstranti chtějí jít Kaprovou ulicí přes Mánesův most k budově Úřadu vlády na druhé straně Vltavy.

Protest organizuje iniciativa Ne naším jménem! – Iniciativa za spravedlivý mír na Blízkém východě. Ta pořádala už nedělní akci, na které se sešlo zhruba podobné množství lidí. Víc tam ale byli vidět příznivci Izraele, mezi něž dorazila i ministryně obrany Jana Černochová.

