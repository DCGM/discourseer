Izrael ukázal síť tunelů, kterou mělo používat vedení Hamásu

Izraelská armáda odhalila tajnou síť podzemních tunelů, které sloužily jako bunkr pro nejvyšší vedení Hamásu a jako dopravní cesta k nadzemním objektům v centru Gazy včetně jeho okolí a převzala nad nimi kontrolu. Informuje o tom web listu The Jerusalem Post (JP).


Je to město, které existuje na dvou úrovních, jedné nadzemní a druhé podzemní, a bojuje se v obou, sdělil podle JP novinářům plukovník Beni Aharon.

Vůdci Hamásu Ismaíl Haníja, Jahjá Sinvár a Muhammad Dajf využívali tuto síť k řízení operací a pohybu organizace v centru města Gazy, prohlásili dále představitelé izraelské armády s tím, že tunely umožňovaly pohyb po okolí a v případě potřeby poskytovaly úkryt.

„Hamás vzal civilistům dostatek generátorů a solárních panelů, aby tam dole bylo možné přežít týdny i měsíce,“ prohlásil Aharon.

Palestinské náměstí se nacházelo vedle prominentní rezidenční čtvrti v Gaze s vysokou školou, hotelem, školou pro neslyšící a luxusním svatebním salonem. „Zvenčí vypadá všechno normálně, všechno vypadá jako normální město,“ uvedl další z izraelských představitelů.

Kousek od obou škol, přímo na náměstí, se nacházely dvě tunelové šachty a stavební dílna. Do těchto prostor armáda vzala novináře, do samotných tunelů nikoliv. Zveřejnila videozáznam, na němž mají být tunely zachyceny, včetně jednoho, který podle izraelských zdrojů vedl přímo ze Sinvárova domu na náměstí. Z něj se po točitém schodišti dalo sejít do osvětlené betonové chodby.

Tunely umožňovaly vůdcům Hamásu cestovat nepozorovaně z domova do kanceláře a na další místa ve městě, doplnila armáda.

Ta také novinářům ukázala záběr místnosti, v níž se měla nacházet kancelář Muhammada Dajfa. Nalezen tam byl invalidní vozík.

Tunely byly vybavené elektřinou, vodou, telefony. Byly tam potraviny, solární panely, bezpečnostní kamery. Nacházela se tam také místnost o rozloze 150 metrů, napsal web JP. Izraelská armáda také uvedla, že nalezla zbraně včetně raket, RPG a přístrojů pro noční vidění. Do tunelu prý vedl i výtah.

„Není možné, aby lidé nevěděli, co se tady děje,“ prohlásil Aharon.



