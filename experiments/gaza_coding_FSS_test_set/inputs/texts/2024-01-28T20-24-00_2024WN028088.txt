Jednání o rukojmích v Paříži byla konstruktivní, hlásí kancelář Netanjahua

Pařížská jednání o dohodě o propuštění rukojmích, kterých se účastnil šéf CIA William Burns s katarským premiérem Muhammadem bin Abdar Rahmánem Sáním, šéfem izraelské zpravodajské služby Mosad Davidem Barneou a ředitelem egyptských tajných služeb Abbásem Kamalem, byla konstruktivní a rozhovory budou v příštích dnech pokračovat.


Po nedělním kole jednání to večer oznámil úřad izraelského premiéra Benjamina Netanjahua.

Také nejmenovaní diplomaté řekli izraelským novinářům, že v jednáních nastal pokrok. Rozhovory poté označil za konstruktivní rovněž úřad izraelského premiéra.

„Přetrvávají významné rozdíly, o kterých budou strany nadále diskutovat tento (příští) týden v dalších vzájemných rozhovorech,“ uvedl úřad premiéra.

List The New York Times (NYT) krátce před jednáním napsal, že se vyjednavači blíží k dohodě. Tým vedený Američany vytvořil psaný podklad na základě návrhů Izraele a palestinského radikálního hnutí Hamás z posledních deseti dnů.

Návrh počítá s dvěma fázemi, které by v případě dodržení dohody vedly k přerušení bojů na dva měsíce a propuštění zhruba stovky rukojmích. Podle informací listu je však nutné ještě doladit detaily.

Rukojmí Hamás a další radikální skupiny zadržují od teroristického útoku na Izrael ze 7. října. Při něm útočníci zabili přes 1100 lidí a dalších zhruba 250 unesli.

Ve své moci jich nadále mají přes 130, propuštění části rukojmích se podařilo dosáhnout při týdenním příměří v listopadu. Podle izraelských tajných služeb je část unesených lidí po smrti.



