Izraelský miliardář zaměstnával talentované Palestince. Hamás mu zavraždil dceru

Mezi oběťmi masakru, který se odehrál na hudebním festivalu v izraelské poušti minulý víkend, je také dcera známého izraelského miliardáře a podnikatele Eyala Waldmana a její přítel. Waldman vybudoval několik poboček své technologické firmy v Pásmu Gazy a v Západním břehu Jordánu, kde zaměstnával talentované palestinské vývojáře ve snaze zlepšit vzájemné izraelsko-palestinské vztahy. Tělo dcery a jejího přítele, které zabili radikálové z hnutí Hamás, přitom našel díky sledovacím funkcím v jejím telefonu.


Čtyřiadvacetiletá Danielle Waldmanová se společně se svým přítelem Noamem účastnila v Negevské poušti nedaleko Pásma Gazy hudebního festivalu Supernova, na který palestinští radikálové z hnutí Hamás zaútočili minulou sobotu brzo ráno. Zabili zde přes 260 lidí a další unesli jako rukojmí do Pásma Gazy.

Její otec pro stanici CNN uvedl, že původně doufal, že mezi rukojmími je i jeho dcera s přítelem.

„Myslel jsem a věřil tomu, že mohli být odvedeni jako rukojmí do Gazy a že je ještě uvidím,“ popsal otec, který díky sledovací funkci v telefonu a chytrých hodinkách dcery našel přesné místo, kde na ně teroristé zaútočili.

Waldman zmínil, že jeho dcera se společně s přítelem a dalšími několika účastníky festivalu snažila uprchnout z místa útoku automobilem, který ale obklíčili palestinští radikálové s útočnými puškami.

„Viděl jsem přesně, jak byla zavražděna ze dvou stran nejméně třemi až pěti lidmi, kteří na ni zaútočili. Podle nábojnic, které jsme našli, na auto střílely nejméně tři zbraně,“ popsal Waldman.

Novinářům také řekl, že když naposledy s dcerou mluvil, svěřila se mu, že se s přítelem, se kterým se teprve před několika týdny nastěhovala do nového bytu, plánují brzy vzít. „Pohřbíme je spolu,“ dodal otec v slzách.

Eyal Waldman patří k nejznámějším izraelským podnikatelům v oboru IT, který založil několik úspěšných technologických firem.

Skrze svou firmu Mellanox, kterou založil v roce 1999 a kterou v roce 2020 odkoupila Nvidia, vybudoval několik poboček na Západním břehu Jordánu a v Pásmu Gazy, kde dával práci talentovaným palestinským vývojářům ve snaze podpořit vzájemné izraelsko-palestinské vztahy.







