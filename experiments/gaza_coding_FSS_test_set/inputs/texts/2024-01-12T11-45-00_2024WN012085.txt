Izrael v Haagu odmítl obvinění z genocidy. A připomněl holokaust

Zástupce Izraele v pátek před Mezinárodním soudním dvorem (ICJ) v Haagu odmítl obvinění své země z páchání genocidy v Pásmu Gazy, které ve čtvrtek vznesla Jihoafrická republika. Připomněl mimo jiné holokaust Židů. JAR podle něj v Haagu přednáší nepodložená tvrzení a zkresluje informace.


Pokud byla proti někomu spáchána genocida, tak to bylo proti Izraeli, řekl zástupce Izraele v druhý den jednání u ICJ a připomněl několik konkrétních případů vražd a násilí spáchaných během říjnového útoku palestinského teroristického hnutí Hamás na jih Izraele.

Pokud by Izrael vyhověl jihoafrické žádosti na okamžité zastavení izraelské vojenské operace v Pásmu Gazy, stal by se bezbranným, řekl u soudu právní poradce izraelského ministra zahraničí Tal Becker.

Dodal, že pokud v této oblasti probíhá genocida, je vedená proti Izraeli, protože Hamás se otevřeně hlásí k cíli zničit Izrael. JAR podle Beckera udržuje vztahy s Hamásem a čelní představitelé palestinského hnutí byli viděni v africké zemi i po říjnových útocích.

Jihoafrická republika podala stížnost k ICJ, v níž viní Izrael z genocidy v palestinském Pásmu Gazy. JAR v prvním kroku požaduje, aby soud předběžným opatření nařídil okamžité zastavení izraelské vojenské operace v Gaze. I kdyby to soud udělal, neočekává se, že by Izrael kvůli tomu boje ukončil.

Ve čtvrtek své argumenty v Haagu přednesli zástupci JAR, kteří popsali rozsah destrukce Pásma Gazy, kde bombardování zničilo více než polovinu domů a kde statisíce lidí podle OSN trpí hlady.

Jihoafričtí právníci kritizovali i vysoké izraelské činitele, včetně premiéra Benjamina Netanjahua, za „genocidní rétoriku“. JAR tvrdí, že Izrael se dopouští genocidy masivním bombardováním a zabíjením civilistů a také tím, že jim nezajišťuje v potřebném množství humanitární pomoc.

Tel Aviv zahájil vojenské operace v Pásmu Gazy v reakci na útok Hamásu na jihu Izraele, který si podle židovského státu vyžádal zhruba 1200 obětí. Hamás navíc stále drží v Gaze zhruba 130 unesených jako rukojmí. Při odvetných útocích Izraele v Pásmu Gazy podle tvrzení Hamásu zahynulo přes 23 tisíc lidí. Tento údaj nelze nezávisle ověřit.



