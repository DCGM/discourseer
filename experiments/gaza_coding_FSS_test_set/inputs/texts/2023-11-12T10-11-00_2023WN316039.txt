Dvě děti zemřely v nemocnici v Gaze. Izrael pomůže s evakuací

Izraelská armáda v sobotu večer oznámila, že je připravena evakuovat děti z Šífy – největší nemocnice v Gaze. Šéf nemocnice Muhammad abú Salmija uvedl, že dvě předčasně narozené děti tam zemřely kvůli tomu, že nemocnice nemá elektřinu. Dalších 37 dětí je kvůli tomu v ohrožení života.


„Zaměstnanci nemocnice Šífa požádali, abychom pomohli dostat nemluvňata z pediatrického oddělení do bezpečnější nemocnice. Jsme připraveni poskytnout potřebnou asistenci,“ řekl v sobotu mluvčí izraelské armády Daniel Hagari s tím, že by evakuace měla proběhnout v neděli.

Světová zdravotnická organizace WHO v noci oznámila, že s nemocnicí ztratila spojení: „Jak přicházejí hrozné zprávy, že nemocnice čelí opakovaným útokům, předpokládáme, že naše kontakty se připojily k desítkám tisíc lidí bez domova a utíkají z oblasti.“

Agentura Reuters s odkazem na jednoho z chirurgů nemocnice napsala, že většina nemocničních zaměstnanců i civilistů, kteří se v nemocnici ukrývali, již odešla, asi 500 pacientů tam ale ještě zůstává.

Izrael uvedl, že areál nemocnice musejí opustit všichni nemocní, lékaři, zdravotníci i běženci, kteří na dvoře našli dočasné útočiště, aby mohla armáda bojovat s Hamásem, napsal list The Jerusalem Post. Teroristickou organizaci podezřívá, že pod nemocnicí má jedno z velitelských středisek.

Evakuace pokračují

Izraelské obranné síly (IDF) oznámily, že i v neděli je hlavní evakuační cesta na jih Saláh ad-Dín otevřena od devíti ráno do čtyř odpoledne. Taktické pauzy ve vojenských aktivitách mají umožnit lidem z města Džabálíja a ze sousední čtvrti Izbat Malien dosáhnout této cesty. Otevřena bude i evakuační cesta od nemocnice Šífa po ulici Al Wahda ke koridoru Saláh ad-Dín.

Izrael se nadále pokouší evakuovat civilisty z domů ve městě Gaza, kde se bojuje. Když vojáci z brigády Givati zjistili, že v jednom domě v táboře Šatí jsou civilisté, a zahájili jejich evakuaci, teroristé z Hamásu na vojáky začali střílet. Vojáci odpověděli palbou – a skupinu teroristů zlikvidovala palba z tanků, uvedl list The Times of Israel.

Ministerstvo zdravotnictví v Pásmu Gazy v sobotu uvedlo, že kvůli výpadku dodávek elektrické energie hrozí v nemocnici Šífa smrt téměř 40 dětem. Dvě předčasně narozené děti podle zdravotnických zdrojů v sobotu v nemocnici zemřely.



