V evropských městech se konaly propalestinské demonstrace

Lidé v Německu, Francii či Británii dnes znovu vyšli do ulic, aby vyjádřili solidaritu s Palestinci v Pásmu Gazy, a volali po zastavení izraelské ofenzivy proti islamistickému hnutí Hamás. Tažení provází sílící humanitární krize a zabíjení civilistů, které mnozí obyvatelé Západu označují za genocidu. Nové demonstrace se téměř měsíc od vypuknutí nové války čekaly také ve Spojených státech.


Tisíce lidí odpoledne dorazily na pochod centrem Paříže, který místní policie nakonec povolila poté, co podobné akce v uplynulých týdnech zakazovala. Podle zpravodajského webu franceinfo byl na manifestaci i levicový opoziční lídr Jean-Luc Mélenchon, který dění v Gaze označil za „strašlivý masakr“. Menší protesty se konaly v několika dalších francouzských městech.

Dav s palestinskými vlajkami se shromáždil také na náměstí Alexanderplatz v Berlíně, kde zaznívala hesla jako „Osvoboďte Palestinu“, informovala agentura AFP. Na transparentech byly k vidění slogany „Příměří“ nebo „Zastavte genocidu“. Podle AFP byl začátek protestu poklidný, policie odhadovala účast na 3500 lidí.

Tisíce lidí vyšly do ulic také v Británii, ve městech od Londýna po Glasgow, píše zpravodajská společnost BBC. V hlavním městě policie zatkla několik lidí, mimo jiné za transparent, který podle ní může podněcovat nenávist. Podobné případy se objevily už při dřívějších protestech, které nejen v Británii provází projevy antisemitismu či podpory islamistického hnutí Hamás.

Vlna demonstrací pokračuje v době, kdy izraelská armáda stupňuje vojenské operace v Gaze s cílem zničit Hamás, který 7. října podnikl nejkrvavější útok na Izrael za poslední desetiletí a povraždil stovky civilistů. Židovský stát zareagoval mimo jiné masivním bombardováním Pásma Gazy, které si podle tamních činitelů vyžádalo skoro 10 tisíc mrtvých, čísla nicméně není možné ověřit.

Statisíce lidí musely opustit domovy a podle OSN civilisté v Gaze čelí kolektivnímu trestu v podání Izraele, který zpřísnil blokádu na dodávky základních potřeb. Izraelská vláda myšlenku příměří odmítá, neboť takový postup by podle ní pomohl Hamásu.

V tomto směru má podporu západních vlád v čele s tou americkou, která prosazuje „humanitární přestávky“ v bojích za účelem distribuce pomoci a propuštění rukojmích Hamásu.



