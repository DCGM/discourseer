Stotisícová propalestinská demonstrace zneklidnila Británii. V Londýně vlála vlajka tauhídu

Vyšší desetitisíce propalestinských demonstrantů během sobotního pochodu deštivým Londýnem požadovaly zastavení izraelského bombardování Pásma Gazy. Podobné výzvy se ozývaly ve městech po celém světě. Protestní akce se očekávají i v neděli, povolená demonstrace je svolaná do Paříže. Berlín nedělní propalestinskou akci v centru města zakázal.


Informuje o tom AP. Sobotní demonstrace v Londýně se podle odhadů policie zúčastnilo až sto tisíc lidí. Protestující se nejprve shromáždili u Mramorového oblouku poblíž Hyde Parku a odtud zamířili do vládní čtvrti Whitehall.

Ze záběrů zveřejněných na sociálních sítích je patrné, že někteří nesli vlajky symbolizující učení tauhíd, nauku o jedinosti boží. Tento typ vlajky přitom již dříve užívali mnozí islámští extremisté. Někteří Londýňané na sociálních sítích uváděli, že se snažili cestě, kterou pochodovali demonstranti, co nejvíce vyhnout.

Válka zvýšila napětí po celém světě, židovské, ale i muslimské komunity se cítí být ohroženy, informuje AP. Londýnská metropolitní policie podle tohoto zdroje uvedla, že v říjnu zaznamenala třináctinásobný nárůst hlášení antisemitských trestných činů ve srovnání s loňským rokem. Více než dvojnásobně vzrostl počet hlášení o trestných činech namířených proti muslimům.

Britská dopravní policie uvedla, že zahájila vyšetřování případu, kdy byl na internetu zveřejněn záznam, který podle všeho zachycuje řidiče londýnského metra, jak přes interkom metra vede cestující ke skandování „Svobodná, svobodná Palestina“.

V Marseille se protestovalo i přes zákaz

Ve Francii se propalestinští demonstranti sešli v sobotu v několika městech včetně Rennes, Montpellier, Dijonu a Lyonu, kde tisíce lidí na centrálním náměstí skandovaly „my všichni jsme Palestinci“. V Marseille, druhém největším městě v zemi, vyšly do ulic sporadicky hloučky lidí, kteří mávali palestinskými vlajkami a křičeli „Osvoboďte Gazu“, přestože místní policie protest zakázala.

Pokojné demonstrace se v sobotu konaly také v německých městech.



