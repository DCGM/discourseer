V nemocnici Šifá byli rukojmí z Nepálu a Thajska, ukázala izraelská armáda

Izraelská armáda v neděli večer zveřejnila videa, o nichž tvrdí, že pochází z bezpečnostních kamer v nemocnici Šifá. Podle izraelských představitelů jsou na snímcích vidět dva lidé, které unesli ozbrojenci teroristického hnutí Hamás při útoku ze 7. října, informoval web listu The Jerusalem Post.


Jde o jednoho nepálského a jednoho thajského občana. Jeden z nich je při tom viditelně zraněn a leží na lůžku, uvedl The Jerusalem Post.

„Tyto záznamy dokazují, že Hamás použil nemocnici Šifá jako teroristické zařízení už v samotný den masakru (7. října),“ sdělila armáda. Další informace o zdravotním stavu rukojmích a místě jejich pobytu ale neoznámila.

Izraelská armáda také zveřejnila svou rekonstrukci posledních dnů života devatenáctileté desátnice Noy Marcianové, jejíž tělo nalezla nedaleko nemocnice.

Na základě zprávy patologa a zjištění tajných služeb se armáda domnívá, že vojačka byla zabita příslušníkem Hamásu přímo v nemocnici. Tam se dostala po úderu izraelské armády na byt, kdy ji teroristé drželi v zajetí.

Podle mluvčího izraelské armády Daniela Hagariha zranění způsobená útokem vojáků neohrozila život desátnice Marcianové. Hamás naopak tvrdí, že žena zemřela právě kvůli útoku armády.



