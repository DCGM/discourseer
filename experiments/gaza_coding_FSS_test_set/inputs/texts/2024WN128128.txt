Nenávist vůči Izraeli opanovala i evropské vysoké školy. Byla obsazena další univerzita

Nenávist vůči Izraeli opanovala už i evropské vysoké školy. Zhruba stovka propalestinských aktivistů v úterý ráno obsadila nádvoří Svobodné univerzity (FU) v Berlíně a vybudovala tam stanový tábor. Protestující vyzývají k okupaci univerzit po celém Německu a vyjadřují podporu Palestincům.


„Viva, Viva Palestina,“ křičí jeden demonstrant. Zbytek tleská do rytmu a sborově odpovídá. Ozývají se také výkřiky „Fuck you FU“, „Fuck you Germany“ a „Free, free Palestine“. Další nadávají médiím. „Německo-nacistická média“ a „Hanba vám“, popisuje web Tagesspiegel.

Na plakátech je napsáno „Když se bezpráví stane právem, je odpor povinností“, „Stávka je odpor“, „Boj proti koloniální moci“. Na místě jsou už policisté, ti se ale snaží chránit ostatní studenty před rozdivočelými protestujícími. Zatím nezasahují.

Pokud bude protest pokračovat, vedení univerzity si vyžádá zásah podobně jako v pátek vedení Humboldtovy univerzity v Berlíně. Propalestinskou okupační stávku policie rozprášila a následně zahájila 37 šetření možných případů podněcování k nenávisti a odporu vůči policistům, píše deník Bild.

Amsterdam, Paříž, Gent

Studentské protesty proti válce v Pásmu Gazy a proti vazbám akademických institucí na Izrael se začaly šířit po celé Evropě. Podobný protest studentů, tentokrát na univerzitě v Amsterodamu, rozehnala v úterý ráno nizozemská policie.

Při násilných střetech zadržela na 125 lidí, uvedly úřady. Ve zprávách zveřejněných na sociální síti X policie uvedla, že musela zakročit, aby akci zastavila a rozebrala stany, které demonstranti postavili. Demonstranti na místě policii kladli odpor a použili násilí.

Tamější média zveřejnila záběry, jak demonstranti střílejí na policii zábavní pyrotechnikou. Úřady ale neuvádějí údaje o zraněných ani na jedné straně. „Policejní zásah byl nutný k obnovení pořádku. Záznamy na sociálních sítích jsme viděli a rozumíme tomu, že se mohou zdát zneklidňující,“ uvedla k zásahu policie.

Minulý pátek policie v Paříži vstoupila do areálu prestižního francouzského Institutu politických studií (Sciences Po) a vyvedla studentské aktivisty, kteří budovy obsadili.

V pondělí více než 100 studentů obsadilo univerzitu v belgickém Gentu. Chtějí v protestu proti změně klimatu a válce v Gaze pokračovat až do středy.

Akce zatím nedosáhly takového rozsahu jako protesty na univerzitách ve Spojených státech. Protestní hnutí je obviňováno z antisemitismu a trivializace teroristické organizace Hamás.


