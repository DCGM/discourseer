Netanjahu odmítl požadavky Hamásu. Jediné řešení je vítězství, prohlásil

Izraelský premiér Benjamin Netanjahu ve středu večer odmítl požadavky teroristického hnutí Hamás ohledně příměří v Pásmu Gazy a propuštění rukojmích zajatých při útoku v říjnu 2023. Za jediné řešení označil izraelské vítězství.


„Jsme na cestě k absolutnímu vítězství. Vítězství je na dosah,“ řekl Netanjahu s tím, že se Izraeli válku podaří vyhrát v řádu měsíců, uvedl web The Times of Israel (ToI).

Hamás v úterní odpovědi na zprostředkovaný návrh další dohody s Izraelem předložil vlastní plán příměří, které by trvalo ve třech fázích celkem čtyři a půl měsíce. Během nich by Hamás propustil všechny zbývající rukojmí výměnou za palestinské vězně, izraelské síly by se stáhly z Pásma Gazy a byla by uzavřena dohoda o ukončení války.

Ještě před vyjádřením premiéra Netanjahu ale bylo jasné, že Izrael na požadavky Hamásu na ukončení války a propuštění vězňů nepřistoupí.

Předseda izraelské vlády také zopakoval, že izraelským cílem v konfliktu je zničit Hamás, osvobodit rukojmí a zajistit, aby Pásmo Gazy už pro Izrael nepředstavovalo hrozbu. Jakoukoli dohodu, která by ponechala Hamásu plnou nebo částečnou kontrolu nad Pásmem Gazy, Netanjahu vyloučil.

Izrael je podle něj „jedinou mocností“ schopnou dlouhodobě zajistit bezpečnost. Premiér také vyzval k nahrazení agentury OSN pro palestinské uprchlíky UNRWA, která čelí izraelskému obvinění, že se její zaměstnanci podíleli na říjnových teroristických útocích Hamásu na Izrael.

Netanjahu dále vyjádřil přesvědčení, že Izraeli se po porážce Hamásu podaří uzavřít mírové dohody s dalšími arabskými státy. Saúdská Arábie, o níž jde izraelskému premiérovi především, však již dříve podmínila navázání vztahů s Izraelem ukončením války v Pásmu Gazy a uznáním nezávislého palestinského státu.

Izrael v Pásmu Gazy vede válku Hamásu, který USA i EU označují za teroristické a které loni 7. října provedlo masivní přeshraniční útok na Izrael, při němž zahynulo 1200 lidí. Dalších asi 250 osob palestinští ozbrojenci unesli do Pásma Gazy, zhruba stovku z nich propustili během dosud jediného příměří na konci listopadu.

Izraelská odveta si podle středeční bilance úřadů ovládaných Hamásem za čtyři měsíce bojů vyžádala životy nejméně 27 708 Palestinců. Tyto údaje však nelze ověřit a zahrnují také zabité bojovníky Hamásu a jiných teroristických skupin.

