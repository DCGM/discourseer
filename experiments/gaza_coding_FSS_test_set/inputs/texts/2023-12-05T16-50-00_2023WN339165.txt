O svátcích bude riziko teroristických útoků obrovské, varuje eurokomisařka

Během nadcházejících vánočních svátků bude Evropa čelit „obrovskému riziku teroristických útoků“ kvůli následkům války mezi teroristickým hnutím Hamás a Izraelem. Prohlásila to podle agentury AP unijní komisařka pro vnitřní záležitosti Ylva Johanssonová


„Viděli jsme to nedávno v Paříži,“ připomněla podle AP víkendový útok poblíž Eiffelovy věže, kde muž ubodal německého turistu s filipínskými kořeny a britského turistu udeřil do hlavy kladivem. Během vyšetřování vyšlo najevo, že přísahal věrnost teroristickému Islámskému státu. Řekl také, že byl naštvaný, „protože tolik muslimů umírá v Palestině“, a vyjádřil přesvědčení, že Francie nese za válku v Pásmu Gazy odpovědnost.

Johanssonová uvedla, že Evropská komise v souvislosti s rizikem o svátcích poskytne dalších 30 milionů eur (731 mil. korun) na posílení bezpečnosti ve zranitelných oblastech, zejména v místech bohoslužeb.

Johanssonová během jednání unijních ministrů vnitra uvedla, že „s válkou mezi Izraelem a Hamásem“ dochází k polarizaci ve společnosti: v evropských metropolích v posledních týdnech desítky tisíc lidí uspořádaly propalestinská shromáždění, jiní pochodovali na podporu Izraele a proti antisemitismu.

Německá ministryně vnitra Nancy Faeserová uvedla, že útok v Paříži dokazuje, „jak akutní a vážná je v současnosti v EU hrozba, kterou představuje islamistický terorismus“.

„Válka v Gaze a teror Hamásu tuto situaci vyostřují,“ řekla s tím, že o rizicích teroristického útoku hovořila se svými protějšky z Rakouska, Belgie, Francie, Španělska a Švédska.



