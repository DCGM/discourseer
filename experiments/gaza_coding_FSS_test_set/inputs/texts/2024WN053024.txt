Střelci zaútočili na auta mířící do Jeruzaléma, jeden mrtvý a sedm zraněných

Při útoku na dálnici na okraji Jeruzaléma zemřel jeden člověk a dalších sedm utrpělo zranění. Terčem střelců byla auta stojící v ranní zácpě. Pachatele bezpečnostní složky zneškodnily.


Podle policejního vyjádření citovaného televizní stanicí CNN ke střelbě došlo ve čtvrtečních ranních hodinách u osídlení Ma'ale Adumim. Oběti utrpěly „různé stupně zranění“, přičemž izraelská národní pohotovostní a zdravotní služba Magen David Adom hlásí, že dva lidé nadále zůstávají v kritickém stavu.

Střelce policie označila za teroristy, ale více informací o nich nezveřejnila. „Tři teroristé dorazili vozidlem na místo, vystoupili a začali z automatických zbraní pálit na auta stojící na cestě k Jeruzalému v zácpě,“ stojí ve vyjádření policie.

Dále se ve vyjádření píše, že obranné složky dva ze střelců zneškodnily na místě a třetího při pokusu o útěk.


