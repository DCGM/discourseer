Vondrášek: Postihy jako v Bavorsku za propalestinský slogan? Nedokážu říct

Česká policie v souvislosti s izraelsko-palestinským konfliktem zahájila 14 trestních řízení pro projevy antisemitismu. V neděli to na ČT řekl policejní prezident Martin Vondrášek. Počet se ale podle něj může navýšit. Nedokázal zatím také říct, zda budou policisté postihovat používání propalestinského sloganu „From the river to the sea“, jak se rozhodlo například německé Bavorsko.


„Ve 14 případech jsme zahájili řízení pro projevy antisemitismu,“ řekl v neděli v diskusním pořadu na ČT policejní prezident Martin Vondrášek. Potenciálních případů je ale podle něj mnohem více.

Zda česká policie začne postihovat stejně jako například německé Bavorsko na propalestinských demonstracích zaznívající slogan „From the river to the sea“ (Od řeky až k moři), který je považován za genocidní heslo palestinských nacionalistů, nedokázal zatím říct.

„Nejen na tuto větu jsou rozporuplné právní názory. Měli bychom mít jasno, jestli to je za hranicí práva,“ vysvětlil Vondrášek.

Připomněl také zásadu ultima ratio, podle níž je trestní právo až posledním prostředkem, když jiná ochrana nestačí. Poukázal na případ cizince, kterého policisté obvinili z hanobení národa kvůli vyvěšení plakátu s protižidovským textem na občerstvení s kebabem.

Státní zástupce následně stíhání zrušil s tím, že skutek není trestným činem. Nyní ve věci provádí prověrku dohledový státní zástupce.

Policie podle něj nyní vyčkává na právní analýzu Nejvyššího státního zastupitelství. To by mělo určit, zda takovéto provolání porušuje zákon a lze jej kvalifikovat například jako podporu terorismu.

„Osobně chci, abychom měli jasno co nejdřív. Nemáme žádnou motivaci a ani ambici tyto projevy nijak bagatelizovat, ba naopak,“ osvětlil Vondrášek s tím, že jednání v dané věci je naplánované na středu.

Policisté podle Vondráška monitorují veškerá shromáždění, která se tematicky dotýkají izraelsko-palestinského konfliktu. Na největší akce je doprovázejí arabisté.

Transparenty se zmíněným sloganem se objevují i na demonstracích v Praze. Ministr vnitra Vít Rakušan v rozhovoru pro Novinky řekl, že osobně podobné výroky považuje za hranou a požádal proto policii o jasný výklad.

Od útoku palestinského teroristického hnutí Hamás na Izrael 7. října celosvětově začal vzrůstat počet projevů antisemitismu. Podle Federace židovských obcí jen v Česku počet protižidovských projevů vzrostl o zhruba 400 procent.

From the river to the sea

Anglický slogan „From the river to the sea Palestine will be free“, tedy „Od řeky k moři bude Palestina svobodná“, je rozšířenou verzí původní arabské rýmovačky „min an-nahr ilá l-bahr“, tedy „od řeky k moři“. Míněna je řeka Jordán a Středozemní moře, mezi kterými leží Stát Izrael.

Provolání, které Arabové používají od 60. let 20. století, naznačuje, že mezi Jordánem a Středozemním mořem má být pouze svobodná Palestina, nikoliv Izrael. Je proto vnímáno jako výzva k likvidaci celé země a jejích židovských obyvatel. Zároveň je v protikladu k variantě tzv. dvoustátního řešení Izraele a Palestiny vedle sebe, za kterou se staví Palestinská samospráva, nikoliv ale hnutí Hamás, jež usiluje o zničení židovského státu.

Policie se zabývá úmrtím Čecha

Obětí teroristického útoku radikálního hnutí Hamás na Izrael se stal i dvaadvacetiletý český občan. Zahynul při útoku v kibucu Nirim při návštěvě přítelkyně. „Mohu potvrdit, že Národní centrála proti terorismu, extremismu a kybernetické kriminalitě v této věci pod dozorem pražského vrchního státního zastupitelství zahájila úkony trestního řízení. Spolupracuje s izraelskými kolegy a vede trestní řízení,“ řekl k tomu Vondrášek.



