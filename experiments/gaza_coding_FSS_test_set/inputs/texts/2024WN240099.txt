Izraelská armáda zachránila v Gaze rukojmího. Je to Arab

Izraelští vojáci v Pásmu Gazy zachránili muže, kterého unesli teroristé z Hamásu loňského 7. října s dalšími 250 rukojmími. V úterý to oznámila izraelská armáda.


Muže jménem Kaíd Farhan al-Kádí se podařilo osvobodit z tunelu na jihu Pásma Gazy, oznámila armáda. Zdravotně je prý v pořádku. Operaci na jeho osvobození vedlo jižní velitelství izraelské armády, tajná služba Šin Bet a 162. divize izraelské armády.

Zachráněný je z beduínské komunity poblíž města Rachat. Osudného 7. října pracoval jako strážce v továrně v kibucu Magen. Teroristé z Hamásu se při masakru neomezovali jen na vraždění Židů, za oběť jim padla i řada izraelských Arabů z beduínských komunit.

V současné chvíli se předpokládá, že z 251 unesených jich 104 zůstává v rukou teroristů, včetně ostatků 34 mrtvých.

Hamás během týdenního příměří koncem listopadu propustil 105 civilistů a předtím byli propuštěni čtyři rukojmí. Osm rukojmích bylo vojáky vysvobozeno a získaly se i ostatky 30 rukojmích.


