Za honem na Židy na letišti v Machačkale stojí Ukrajinci, tvrdí úřady

Letiště v dagestánské Machačkale na jihu Ruska, kam v neděli večer nekontrolovaně vtrhl dav asi patnácti set lidí s palestinskými vlajkami, kteří se na letištní ploše pokoušeli dostat do letadel, autobusů a mezi pasažéry v prostorách letiště cíleně vyhledávali Židy a „běžence z Izraele“ ze spoje z Tel Avivu, zůstává stále uzavřené. Při násilnostech bylo zraněno nejméně 20 lidí, z toho devět policistů, někteří museli být hospitalizováni. Za incidentem podle vedení Dagestánu stojí Ukrajina.


Násilnosti odstartovaly kolující zprávy na sociálních sítích o údajném záměru Moskvy přijmout v Dagestánu a v dalších severokavkazských regionech „běžence z Izraele“ a výzvy k odplatě za izraelské útoky na Gazu.

Na letišti je potlačovaly narychlo povolané posily policejních zásahových jednotek z Machačkaly, Kaspijsku, Bujnaksku a dalších měst, celkem asi pět set těžkooděnců a policistů. Řada letů musela být kvůli nekontrolované situaci přesměrována na jiná letiště.

„Na letišti (v Machačkale) jich byly stovky. Asi padesát mužů přistoupilo k letadlu a ptali se cestujících, zda jsou Židé. Řekl jsem, že ne. Já jsem Rus. Chtěli vidět můj pas. Měl jsem ruský pas. Potloukali se tam a pak se v určitém okamžiku stáhli,“ uvedl jeden z očitých svědků na nahrávce, z níž citoval izraelský list The Times of Israel.

Izraelský premiér Benjamin Netanjahu Moskvu vyzval, aby „zajistila ochranu Izraelců“, a vyjádřil naději, že Rusko „aktivně zakročí proti účastníkům nepokojů i proti podněcování k násilí proti židům a Izraelcům“.

Ruské ozbrojené složky v pondělí ráno uvedly, že situaci již mají „zcela“ pod kontrolou: do pondělního rána policie zatkla 60 lidí, identifikováno bylo „dalších více než 150 aktivních účastníků nepokojů“, probíhaly výslechy. Letiště se nicméně znovu otevře nejspíš až 31. října, původně se podle ruskojazyčného portálu Meduza hovořilo o tom, že zůstane uzavřené jeden týden.

„Ke znovuotevření dojde až po velmi pečlivém prohledání letiště, letištní haly a okolních prostor,“ uvedl ruský úřad Rosaviacija.

Vedení Dagestánu obvinilo „banderovce“

„Nikdo neunikne,“ prohlásil Sergej Melikov, šéf jihoruského Dagestánu s převážně muslimským obyvatelstvem. „(Policie) prováděla foto- a videodokumentaci,“ uvedl. V souvislosti s bezprecedentními událostmi bylo zahájeno „trestní stíhání kvůli celé řadě trestných činů“, řekl také.

Za nepokoji podle něj stojí „nepřátelé“. „Není žádným tajemstvím, že pokusy destabilizovat situaci v Dagestánu a vyvolat protestní nálady na pozadí etnické a náboženské nesnášenlivosti, jsou dílem našich nepřátel,“ prohlásil Melikov. Telegramový kanál Utro Dagestana, kde se také objevila oznámení o tzv. „běžencích z Izraele“, podle něj spravují na území Ukrajiny „zrádci a banderovci“.

Zakladatelem tohoto kanálu na sociální síti je bývalý ruský poslanec, nyní s ukrajinským občanstvím, Ilja Ponomarjov, který ale podle vlastních slov citovaných Meduzou nemá s tímto kanálem už více než rok nic společného.

Ukrajinský prezident Volodymyr Zelenskyj na síti X v reakci na nepokoje v Machačkale uvedl, že nejde o ojedinělý případ, ale projev „masově šířené kultury nenávisti k jiným národům, kterou v Rusku propagují státní televize, experti i moc“.

Prezidenti Dagestánu, Karačajsko-Čerkeské a Kabardsko-Balkarské republiky v reakci na nepokoje v Machačkale obyvatele těchto ruských regionů vyzvali, aby se zdrželi násilí a projevů antisemitismu, napsal ruský web riasv.ru.

Také Institut pro studium války (ISW) s odvoláním na ruské ultranacionalisty napsal, že se antisemitské a protiizraelské nálady mohou přehoupnout i do jiných oblastí v regionu.







