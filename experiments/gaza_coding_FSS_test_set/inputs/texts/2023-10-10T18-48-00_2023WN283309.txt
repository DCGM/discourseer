Zářivý krach americké politiky. Putin hodil vinu za válku v Izraeli na USA

Ruský prezident Vladimir Putin před úterním setkáním s iráckým premiérem Muhammadem as-Súdáním v Moskvě označil vývoj v Izraeli za „zářivý příklad krachu americké politiky na Blízkém východě“. Záznam z jednání přinesla většina ruských médií.


Podle Putina, který už půldruhého roku vede ozbrojenou agresi proti Ukrajině a z jehož země se opakovaně ozývá, že Ukrajina nemá právo na existenci, Washington při jednáních nebral v potaz „klíčový zájem palestinského národa“, tedy potřebu mít „nezávislý suverénní palestinský stát, tak jak o tom rozhodla RB OSN“.

USA se podle Putina snažily „mít monopol ohledně vyjednávání“, „nehledaly kompromisy přijatelné pro obě strany“, „prosazovaly vlastní představy o tom, jak toho má být dosaženo, a tlačily střídavě na obě strany“, cituje jej RIA Novosti.

„Myslím, že se mnou budou mnozí souhlasit, že jde o zářivý příklad krachu politiky Spojených států na Blízkém východě,“ prohlásil Putin, který takto poprvé veřejně okomentoval útok Hamásu na Izrael, aniž by jej veřejně explicitně odsoudil.

Ruská pozice ohledně vypuklé války tkví v tom, že „škody (způsobené) civilnímu obyvatelstvu musejí být minimalizovány a svedeny na nulu“, Rusko k tomu vyzývá „všechny strany konfliktu“, prohlásil Putin.







