Heslo „From the river…“ může být trestné, vzkazuje ministerstvo. Demonstranti v Praze hned reagovali

Používání hesla „From the river to the sea Palestine will be free“ (Od řeky k moři Palestina bude svobodná) může být za určitých okolností považováno za trestný čin, uvedlo ve středu ministerstvo vnitra. Policisté se proto budou na demonstracích více zaměřovat na používání sloganu na transparentech či na jeho provolávání.


Užití tohoto hesla „je v kontextu útoku Hamásu proti Izraeli ze 7. října 2023 problematické a mohlo by naplňovat znaky trestného činu,“ uvedlo ministerstvo vnitra v tiskové zprávě.

Vazba na hnutí Hamás a další organizace volající po zničení státu Izrael je podle resortu jednoznačná.

„Heslo bylo historicky většinově využíváno ve spojení s jasně deklarovaným požadavkem na zničení existence státu Izrael a odstranění části obyvatelstva jakoukoli, i násilnou formou,“ napsalo ministerstvo.

Závěr vyplývá ze středeční schůzky, které se účastnili zástupci resortu vnitra, vedení policejního prezidia, Krajského ředitelství policie hlavního města Prahy, Národní centrály proti terorismu, extremismu a kybernetické kriminalitě, Nejvyššího státního zastupitelství a pražského magistrátu.

Podle ministerstva vnitra by propagace hesla mohla naplňovat znaky skutkové podstaty trestných činů podpory a propagace terorismu, podněcování nenávisti proti skupině osob či popírání, zpochybňování, schvalování a ospravedlňování genocidia.

Na propalestinských demonstracích zaznívající slogan „From the river to the sea“ je mnohými považován za genocidní heslo palestinských nacionalistů. Například německé Bavorsko se před pár dny rozhodlo, že ho bude postihovat jako podporu terorismu.

All people must be free

Transparenty se zmíněným sloganem se objevují i na demonstracích v Praze. Ministr vnitra Vít Rakušan už před pár dny v rozhovoru pro Novinky řekl, že osobně podobné výroky považuje za hranou.

Na středeční propalestinské demonstraci na Staroměstském náměstí hned organizátoři vyzvali účastníky, kterých byly odhadem asi dvě stovky, aby ho nepoužívali, že jim hrozí postih. Navrhli jim, ať ho kdyžtak pozmění na „…all people must be free“ (všichni lidé musí být svobodní).

Policisté se podle ministerstva vnitra budou na základě výstupu středeční schůzky na demonstracích více zaměřovat na provolávání či propagaci zmíněného hesla. Případy pak následně budou vyhodnocovat individuálně. Zároveň bude policie o tom, že heslo není žádoucí, předem informovat svolavatele demonstrací.

Od útoku palestinského teroristického hnutí Hamás na Izrael 7. října celosvětově začal vzrůstat počet projevů antisemitismu. Podle Federace židovských obcí jen v Česku počet protižidovských projevů vzrostl o zhruba 400 procent. Podle nedělního vyjádření policejního prezidenta Martina Vondráčka zatím policie stíhá za projevy antisemitismu 14 lidí.



