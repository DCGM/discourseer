Devět milionů za Sinvára. Izrael vypsal na šéfa Hamásu odměnu

Odměnu 400 000 dolarů (8,9 milionu korun) vypsal Izrael za informace o lídrovi teroristického Hamásu Jahjáu Sinvárovi. Podle letáků, které se objevily v Pásmu Gazy, izraelská armáda nabízí za informace o jeho bratru Muhammadu Sinvárovi 300 000 dolarů (6,7 milionu korun), uvedl webu listu The Jerusalem Post.


Na letáku, jehož podobu zveřejnila na sociální síti X izraelská tajná služba Mossad, se kromě bratrů Sinvárů ocitl také Rafá Salamí, velitel ozbrojenců Hamásu v Chán Júnis. Za informace o něm izraelská armáda nabízí 200 tisíc dolarů (4,4 milionu korun). „Nejlevnější“ je pak podle The Jerusalem Post velitel ozbrojeného křídla Hamásu Muhammad Díf, za nějž je 100 tisíc dolarů (2,2 milionu korun).

Sinvár podle webu brzy po začátku izraelské ofenzivy uprchl z města Gaza na severu Pásma v humanitárním konvoji do Chán Júnis v jižní části enklávy. Tam by se měl zdržovat také Díf. Izraelská armáda zintenzivnila své operace v této lokalitě ve snaze dopadnout Sinvára a jeho „společníky“.

Informace o místě, kde se skrývají, by mohla také získat pomocí výslechů zhruba sedmi desítek palestinských ozbrojenců, kteří se vzdali izraelským vojákům před nemocnicí Kamála Advána v severní části Pásma Gazy a odevzdali zbraně. Následně je armáda převezla k výslechům, které vede vojenská zpravodajská služba a kontrarozvědka Šin Bet.

Izrael udeřil na hnutí Hamás, které vládne v Pásmu Gazy, poté, co teroristé v říjnu zaútočili na židovský stát, zabili 1200 lidí a dalších 240 odvlekli do enklávy. Část rukojmích byla propuštěna v rámci týdenního příměří na konci listopadu výměnou za palestinské vězně.



