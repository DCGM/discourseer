Trumpova dcera s manželem zorganizovali schůzku katarského premiéra a židovských podnikatelů, píše list

Americký podnikatel, politik a zeť exprezidenta Donalda Trumpa Jared Kushner a Ivanka Trumpová zorganizovali minulý týden v New Yorku setkání katarského premiéra Mohammeda bin Abdulrahmana Al-Tháního s významnými americkými židovskými podnikateli, uvádí list The Times of Israel s odvoláním na zpravodajský web Axios.


Zpráva s odvoláním na tři zdroje obeznámené se schůzkou uvádí, že Al-Thání se angažuje v katarském úsilí o propuštění rukojmích zajatých 7. října v Izraeli teroristickým hnutím Hamás a zavlečených do Gazy.

Zodpověděl prý otázky týkající se vztahů jeho země s Hamásem, který v Gaze vládne.

Al-Thání podle tohoto zdroje uvedl, že Katar začal hostit Hamás v roce 2006 za podpory administrativy prezidenta George W. Bushe a že Obamova a Trumpova administrativa rovněž povzbuzovaly stát v Perském zálivu, aby udržoval vazby s Hamásem. Zároveň dodal, že katarská pomoc pro Gazu byla v posledních letech předávána se souhlasem Izraele.

„Mnozí z nás přišli s negativním vnímáním Kataru na základě toho, co jsme četli, a odešli s diferencovanějším chápáním role, kterou v Gaze hraje, a to jak historicky, tak v současnosti,“ řekl jeden z účastníků Axios.

Jiný účastník sdělil, že někteří mají i nadále otázky, zda se vztahy Kataru s Hamásem po válce změní.

„Chvílemi to byl intenzivní rozhovor a na konci setkání mezi některými z nás panovala určitá skepse,“ uvedl.

