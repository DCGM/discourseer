V Pásmu Gazy se lidé ve frontách bouří proti Hamásu

Zoufalá humanitární situace v Pásmu Gazy, kde chybí základní potraviny a pitná voda, vede ke spontánním protestům obyvatel. Někteří dokonce útočí na představitele teroristického hnutí Hamás, kteří tvrdě vládnou Pásmu Gazy po šestnáct let od doby, kdy se Hamás násilím zmocnil vlády.


Dochází ke rvačkách ve frontách na chleba, kterého je málo, a na poloslanou vodu, protože nefungují odsolovací zařízení, neboť není dost proudu.

„Moje děti pláčou, protože jsou hlamědové, unavené a nemohou používat koupelnu,“ uvedla humanitární pracovnice a matka pěti dětí Suzan Wahídíová z nouzového tábora v Dajr al-Balahu, kde jedna toaleta připadá na sto lidí.

Mnoho lidí uvádí, že byli týdny bez masa, vajec a mléka a nyní mají jen jedno jídlo denně, uvedl list The Times of Israel.

Samoobsluhy jsou skoro prázdné. Pekárny zavřely kvůli nedostatku mouky a paliva do pecí. Těžko se shánějí i sušenky a datle. Na trzích není skoro nic jiného než cibule a pomeranče. Rodiny vaří čočku na ohních na ulicích.

Napětí roste

„Kamkoli jdete, vidíte v ulicích napětí, řekl humanitární pracovník Norské rady pro uprchlíky Júsuf Hamaš pracující ve městě Chán Júnis na jihu Pásma Gazy. Podle něj jsou lidé na hranici svých sil.

Každý den ráno před úsvitem posílají rodiny své nejodvážnější a nejrazantnější členy k jedné z mála fungujících pekáren. Někteří si berou hole a nože, aby se mohli bránit, pokud by byli napadeni, neboť ve frontách na vodu a chleba propukají potyčky.

„Posílám své syny do pekáren, aby se po osmi hodinách vrátili s modřinami a někdy bez chleba,“ uvedl 59letý Itaf Džamála, který utekl z Gazy do Dajr al-Balahu na jihu, kde spí s patnácti příbuznými v přeplněných sálech v nemocnici.

Protesty Palestinců proti Hamásu

„Napříč Gazou se odehrávají vzácné ukázky disentu. Někteří Palestinci ve scénách, které by byly ještě před měsícem nepředstavitelné, otevřeně zpochybňují autoritu Hamásu, jenž dlouho vládne enklávě železnou pěstí,“ napsal list The Times of Israel, když publikoval reportáž agentury AP o spontánních protestech.

AP hovořila o protestech se čtyřmi Palestinci, jejichž jména nebyla kvůli jejich bezpečnosti zveřejněna.

V jednom případě, o němž informoval humanitární pracovník, muž, kterému policista Hamásu řekl, že předběhl ve frontě na chleba, vzal židli a rozbil mu ji o hlavu.

Jinde rozzuřené davy házely kameny na policisty Hamásu, kteří předběhli ve frontě na vodu, a bili je pěstmi, dokud neutekli, uvedl místní novinář.

Během úterní tiskové konference mluvčího ministerstva vnitra Hamásu Ijáda Bozuma, přenášené televizí, mladík se zavázaným zápěstím, v jehož výrazu bylo vidět, že je otřesený, přišel zezadu k mluvčímu a křičel: „Ať tě Bůh povolá k zodpovědnosti!“ Hrozil přitom poraněnou rukou.

Když v posledních dnech lidé ve městě Gaza viděli z krytu OSN rakety vypálené Hamásem na Izrael, vedlo to k výbuchům vzteku, uvedla 28letý muž, který tam přebývá se svou rodinou ve stanu.

Uprostřed noci stovky lidí hlasitě nadávaly na Hamás a křičely, že chtějí konec války.

