Obří razie proti Hamásu po celém Německu

Německá policie ve čtvrtek v rámci prosazování zákazu aktivit palestinského teroristického hnutí Hamás a propalestinské sítě Samidún podnikla razie v celkem 15 objektech ve čtyřech spolkových zemích. Podle agentury AP o tom informovalo spolkové ministerstvo vnitra.


Domovní prohlídky se odehrály v Berlíně, Dolním Sasku, severním Porýní-Vestfálsku a Šlesvicku-Holštýnsku. Těžiště razií bylo podle agentury AP v hlavním městě, kde tři stovky policistů s cílem shromáždit důkazy a zabavit majetek prohledaly celkem jedenáct míst. Sedm razií se týkalo Hamásu, čtyři Samidúnu.

V Bochumi policie vtrhla do bytu, kde žije lékař označovaný v německých médiích jako Ramy G, který na sociálních sítích vystupuje proti Izraeli a přes spolek Palestinské společenství Německo podporuje teroristy z Hamásu.

„Se zákazy Hamásu a Samidúnu jsme v Německu vyslali jasný signál, že nebudeme trpět žádné oslavování a podporu barbarského teroru Hamásu proti Izraeli,“ prohlásila německá ministryně vnitra Nancy Faeserová. „Islamisté a antisemité se nemohou a nesmějí nikde cítit bezpečně. Takoví radikálové musejí počítat s největší tvrdostí právního státu. Islamistickou scénu bedlivě sledujeme,“ dodala.

Německé tajné služby odhadují, že Hamás má v zemi asi 450 členů. Jejich aktivity sahají od projevů sympatií a propagandistických aktivit až po financování a fundraisingové aktivity k posílení organizace v zahraničí.

V Berlíně ve středu skončilo dvoudenní zasedání Německé islámské konference (DIK) považované za fórum německé vlády pro komunikaci s muslimskou společností. Faeserová během diskuse prohlásila, že Německo má problém s antisemitismem, který se týká nejen většinové společnosti, ale také muslimů žijících v zemi. Zdůraznila, že takové projevy nebude tolerovat, protože antisemitismus je největší hrozbou pro německou demokracii.

Německá města a především Berlín byla po 7. říjnu, kdy Hamás zaútočil na Izrael a zavraždil tam 1200 lidí a dalších 240 zavlekl jako rukojmí do Pásma Gazy, dějištěm mnoha propalestinských akcí.

Zprvu některé dokonce oslavovaly počínání Hamásu na jihu židovského státu. Později, když Izrael udeřil na pozice teroristů, demonstrace požadovaly ukončení vojenských akcí s poukazem na počet civilních obětí. Hamásem řízené palestinské úřady v Gaze tvrdí, že překonal 14 tisíc. Číslo však nelze ověřit z nezávislých zdrojů.



