Unesené izraelské miminko i s matkou a starším bratrem zahynuli, tvrdí Hamás

Při dřívějším izraelském ostřelování Pásma Gazy zemřela podle palestinského teroristického hnutí Hamás tři rukojmí, desetiměsíční a čtyřleté dítě a jejich matka, napsaly ve středu agentury EFE a Reuters. Izrael zatím zprávu nepotvrdil, jeho armáda vzkázala, že zprávu prověřuje.


Hamás, který oznámil smrt unesené Širi Bibasové a jejích malých synů jménem Kfir a Ariel, své tvrzení zatím ničím nedoložil, napsal izraelský web Ynet s tím, že armáda židovského státu tvrzení prověřuje.

Otce dětí, který byl rovněž unesen, zpráva nezmiňuje.

Izrael: Odpovědnost nese Hamás

„Odpovědnost za bezpečnost všech rukojmí v pásmu Gazy nese plně teroristická organizace Hamás. Ta ohrožuje rukojmí, včetně devíti dětí. Hamás je musí okamžitě vrátit Izraeli,“ citoval izraelský web z armádního prohlášení.

O příběhu unesených Širi a Jarden Bibasových a jejich dětí informoval v úterý web The Times of Israel. Izraelská armáda podle něj informovala, že unesenou rodinu předal Hamás zřejmě jiné palestinské teroristické organizaci v Gaze a že jsou pravděpodobně drženi ve městě Chán Júnis na jihu Pásma Gazy.



