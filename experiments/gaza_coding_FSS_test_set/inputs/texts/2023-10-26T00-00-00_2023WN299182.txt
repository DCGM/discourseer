Přímé náklady Izraele na válku s Hamásem se blíží šesti miliardám denně

Miliardu šekelů (5,74 mld. Kč) denně činí přímé náklady Izraele na válku s Hamásem. Řekl to podle agentury Reuters izraelský ministr financí Becal'el Smotrič s tím, že za těchto okolností státní rozpočet „už není relevantní a musí se přepracovat“.


Agentura S&P Global's s ohledem na válku s palestinským teroristickým hnutím Hamás podle Reuters snížila výhled pro židovský stát ze známky „stabilní“ na „negativní“.

Smotrič přiznal, že zatím nemá k dispozici posouzení nepřímých nákladů na válku, a připomněl, že izraelská ekonomika, která loni vykazovala více než šestiprocentní růst, je oslabena mobilizací statisíců záložníků.

Smotrič také ocenil guvernéra izraelské centrální banky Amira Jarona, který měl podle původních plánů ve funkci skončit, ale kvůli krizi svůj mandát prodloužil. Na otázku, zda by Jaron měl ve funkci zůstat na další funkční období, Smotrič odpověděl, že to „teď nehodlá řešit“.

„Nemáme čas se pořádně nadechnout, takové otázky proto teď neřešíme,“ uzavřel.



