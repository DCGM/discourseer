Hizballáh má propracovanější systém tunelů než Hamás, tvrdí expert

Izraelský zpravodajský expert Tal Be’eri už několik let zkoumá podzemní systémy Hamásu a Hizballáhu a i v souvislosti s Libanonem mluví o „zemi tunelů“. Na jihu této země podle něho zřídily šíitské milice obrovský široce rozvětvený systém tunelů, který je propracovanější, než vyhloubil Hamás v Pásmu Gazy.


Spletité podzemní trasy v jižním Libanonu jsou dohromady dlouhé stovky kilometrů a táhnou se až k hranici s Izraelem, uvedl s odvoláním na Be’eriho list Times of Israel.

Be’eri, šéf výzkumného a vzdělávacího centra Alma, které se zabývá bezpečnostními otázkami na severní hranici Izraele, již několik let zkoumá síť tunelů Íránem podporovaných šíitských milicí v Libanonu na základě veřejně dostupných informací. Už v dokumentu z roku 2021 Be’eri označil jižní Libanon za „zemi tunelů“. Tvrdí, že tato síť vznikla s pomocí poradců ze Severní Koreje a s podporou Íránu.

Hloubení tunelů v Libanonu probíhalo již v 80. letech, ke konci 90. let se pak práce zintenzivnily. Od počátku probíhaly s pomocí Severní Koreje, která má historické zkušenosti s kopáním tunelů v horských a skalnatých oblastech. Po druhé libanonské válce v roce 2006 se spojení s KLDR ještě posílilo a pomoc přišla i z Íránu.

Také zpravodajské informace naznačují, že v jižním Libanonu existuje rozsáhlá síť tunelů, hluboká a víceúrovňová, a že projekt úkrytů pod zemí na jihu Libanonu se zrodil mnohem dříve než obdobný v Pásmu Gazy.

Mapa prozradila polygony

V roce 2018 izraelská armáda v rámci operace Severní štít našla a zničila „přeshraniční tunel“ Hizballáhu pod izraelsko-libanonskou hranicí. „Toto je první tunel, který jsme našli. Poté se přesuneme k dalším. Víme, že tu jsou,“ uvedl tehdy mluvčí armády.

Před několika lety se Be’erimu podařilo na tzv. darknetu dohledat „mapu polygonů“, která pokrývala takzvanou „zemi tunelů“ v jižním Libanonu. „Na mapě neznámý autor vyznačil polygony (kruhy) označující 36 zeměpisných oblastí, měst a vesnic,“ napsal v roce 2021.

„Podle našeho názoru tyto polygony označují střediska Hizballáhu jako součást ‚obranného‘ plánu proti izraelské invazi do Libanonu. Každé místní středisko nasazení (‚obrany‘) disponuje sítí místních podzemních tunelů. Mezi všemi těmito centry byla vybudována infrastruktura regionálních tunelů, které jsou s nimi vzájemně propojeny,“ tvrdí odborník.

Be’eri odhadl, že souhrnná délka tunelové sítě Hizballáhu v jižním Libanonu dosahuje stovek kilometrů.

Čtyři druhy podzemních labyrintů

„V Libanonu jsme identifikovali několik druhů tunelů. Za prvé to, čemu všichni říkají útočné tunely, bývají velké a dlouhé a vedou z oblasti do oblasti. Dá se do nich vjíždět vozidly, a dokonce i středně velkými nákladními auty,“ objasňuje Be’eri.

Vedle nich se nacházejí taktické tunely, které izraelská armáda odhalila a zničila v rámci operace Severní štít v lednu 2019. Jsou určeny pouze pro pohyb lidí a v krajním případě třeba i motocyklu. Nacházejí se v blízkosti vesnic a umožňují teroristům bojovat z podzemí – střílet z tunelových šachet a skrčit se zpět, přezbrojit se ze skladů zbraní uvnitř, odpočinout si a znovu se vynořit.

Jako třetí typ Be’eri zmiňuje tzv. přibližující tunely. Podobají se útočným, avšak nepřekračují hranice. Umožňují přístup téměř k hranici a odtud se vynořit a zaútočit.

Další druh tunelů představují takzvané tunely výbušné. Jsou vykopány pouze za účelem umístění výbušnin uvnitř, přičemž zařízení mají být odpálena při případných pozemních operacích izraelské armády na zemi uvnitř Libanonu.

„Některé podzemní systémy může Hizballáh využít i k odpalování přesných zbraní,“ upozorňuje expert. „Z jejich pohledu to není složité. Rakety Fatíh-110, balistické střely země-země, bývají převáženy na nákladních automobilech. Podzemní infrastruktura umožňuje průjezd nákladního automobilu na místo, odkud má být střela odpálena. Teoreticky může být v místě odpalu vybudována plošina nebo svah vedoucí z tunelu nahoru. Nákladní vozidlo vyjede z tunelu, vystřelí a vrátí se zpět dolů,“ uzavírá.



