Biden varoval Írán, aby byl v současné situaci kolem Izraele opatrný

Americký prezident Joe Biden ve středu večer varoval Írán, aby byl v současné situaci kolem Izraele opatrný. Útok Hamásu na Izrael, při němž o víkendu zemřelo na 1200 lidí, odsoudil jako nejhorší pro Židy od doby holokaustu. O slovech Bidena pronesených v Bílém domě k představitelům židovské komunity informovaly agentury AP a Reuters.


„Tento útok byl… čistou krutostí proti židovskému národu,“ řekl mimo jiné Biden, který si prý nikdy nemyslel, že se bude dozvídat o teroristech řezajících dětem hlavy. I takových masakrů se podle některých zpráv z Izraelepalestinští radikálové dopustili.

Americký prezident od začátku útoku v sobotu už čtyřikrát telefonicky hovořil s izraelským premiérem Benjaminem Netanjahuem, kterého opakovaně ujistil o podpoře USA a dodávkách zbraní pro izraelské protiútoky na Pásmo Gazy, z něhož Hamás zaútočil.

Spojené státy už k Izraeli přesunuly i jednu ze svých letadlových lodí. „Přesunuli jsme flotilu kolem americké letadlové lodě do východního Středomoří a posíláme do tohoto regionu více stíhaček, čímž jsme Íráncům dali jasně najevo: ‚Buďte opatrní.‘“

Washington sice nemá důkazy o tom, že by se Írán na útoku Hamásu podílel, ale opakovaně Teherán varoval, aby nezneužil situace, kdy bude izraelská pozornost zaměřena jinam. Írán, který neuznává právo Izraele na existenci, útok Hamásu přivítal.

Prezident Íránu Ebráhím Raísí již o situaci jednal s korunním princem Saúdské Arábie Muhammadem bin Salmánem. Podle serveru BBC News to bylo poprvé, co spolu takto hovořili od letošního března, kdy se obě země dohodly na obnovení diplomatických vztahů.

USA chtějí Izraeli také pomoci ve snaze dostat zpět na 150 rukojmích, které palestinští ozbrojenci mají ve své moci. Jsou mezi nimi i Američané, kterých se v oblasti jižního Izraele nadále pohřešuje nejméně 17. Dalších 22 jich při útoku radikálů zemřelo.

Kvůli situaci v regionu americké ministerstvo zahraničí zvýšilo varování před cestami do Izraele a na Západní břeh na třetí ze čtyř stupňů. Podle Washingtonu zde hrozí teroristické útoky a nepokoje. Nejvyšší stupeň varování platí pro Pásmo Gazy, které je denně terčem masivních izraelských náletů.

V Gaze je mimo domovy 338 tisíc lidí

Izraelské odvetné údery si zatím podle agentury DPA vyžádaly nejméně 1100 životů a přes 5300 zraněných. Biden i proto na Izrael apeloval, aby v oblasti postupoval v souladu s „pravidly války“.

Své domovy v Pásmu Gazy kvůli izraelským útokům opustilo podle OSN už 338 tisíc lidí. Nejméně 51 dalších osob v noci na čtvrtek při náletech zemřelo, přes 280 jich utrpělo zranění. Informují o tom agentura AFP a server listu The Times of Israel.

Kvůli složité humanitární situaci v Pásmu Gazy, které čelí izraelské „totální blokádě“, ve středu generální tajemník OSN António Guterres vyzval Izrael, aby umožnil dodávky potravin, paliva a vody do oblasti.







