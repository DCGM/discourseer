Izrael: Zabili jsme již více než 7000 ozbrojenců

Izraelská armáda od počátku války v Gaze zabila již nejméně sedm tisíc palestinských ozbrojenců. V sobotu to uvedl izraelský poradce pro národní bezpečnost. Teroristické hnutí Hamás dříve uvedlo, že v Gaze přišlo o život již 17 700 lidí a 48 780 jich bylo zraněno. Čísla však nelze nezávisle ověřit, navíc Hamás nerozlišuje civilisty a ozbrojence.


Hamás, který ovládá Gazu od roku 2007, odhaduje, že skutečný počet mrtvých a zraněných je mnohem vyšší, protože palestinské záchranné služby a zahraniční nevládní organizace nejsou schopné se dostat do všech bombardovaných oblastí, aby dostaly oběti z trosek.

Izraelský velvyslanec při OSN Gilad Erdan už v pátek na jednání Rady bezpečnosti OSN naopak prohlásil, že Hamás počty obětí záměrně nadsazuje, aby mezinárodní společenství vyvíjelo na Izrael větší tlak.

Hlavním cílem izraelské ofenzivy posledních dní je město Chán Júnis, kde se podle Izraelců ukrývá člen vedení Hamásu Jahjá Sinvár. Tomu Izrael přičítá zosnování brutálního útoku na jih Izraele 7. října. Izrael dnes nařídil obyvatelům centra města, aby se urychleně evakuovali, a zahájil palbu po celé délce enklávy.

Od minulého týdne, kdy skončilo příměří, Izrael rozšířil pozemní boje do jižní poloviny pásma Gazy a zahájil útok právě na Chán Júnis. Současně obě strany informují o rostoucí intenzitě bojů i na severu.

Nemocnice na jihu země hlásily za posledních 24 hodin 133 mrtvých a 259 zraněných. Další tisíce lidí se pohřešují a jsou považováni za mrtvé. V severní polovině oblasti přestaly fungovat nemocnice; a sanitky se často již nemohou dostat ke zraněným.

Cílem izraelské vojenské operace je zničení hnutí Hamás, které v sobotu 7. října zaútočilo na jihu Izraele, podle údajů izraelských úřadů tehdy zemřelo přes 1200 lidí. Dalších 240 lidí palestinští ozbrojenci unesli, část rukojmích však Hamás propustil během příměří, jež platilo od 24 listopadu do 1. prosince.

Náčelník generálního štábu izraelské armády Herci Halevi dnes prohlásil, že existují známky rozpadu systému Hamásu v Gaze. To je podle něj znamením, že v konfliktu je třeba dál „přitlačit“.

Naprostá většina z 2,3 milionu obyvatel Gazy již byla nucena opustit své domovy. Boje zuří po celém území a obyvatelé i zástupci OSN tvrdí, že nyní již vlastně není kam bezpečně jít, i když Izrael toto tvrzení zpochybňuje.

Náměstek ředitele organizace OSN Světový potravinový program (WFP) Carl Skau agentuře Reuters řekl, že devět z deseti lidí na palestinském území nemůže každý den jíst. Polovina obyvatel hladoví. Vzhledem k tomu, že na celém zemí pokračují boje, dostává se tam jen zlomek potřebných potravin a podmínky na místě téměř znemožňují dodávky.







