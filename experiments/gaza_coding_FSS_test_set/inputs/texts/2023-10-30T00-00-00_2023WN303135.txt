Německo musí nyní říct NE! všem, kteří nám říkají NE. Manifest burcuje proti nenávisti

Od 7. října, kdy teroristické hnutí Hamás zaútočilo na Izrael, se podle německého deníku Bild v Německu objevil „nový rozměr nenávisti“ od lidí, kteří „bojují proti německému způsobu života“ a kteří „učí své děti nenávidět ostatní“. Bild se tak rozhodl napsat padesátibodový manifest, který těmto lidem říká hlasité „ne“.


Posledních několik dní odhalilo to, co v německé společnosti kvasí a vře už dlouhou dobu, uvedl deník Bild na začátku svého manifestu.

„V naší zemi je mnoho lidí, kteří bojují proti našemu způsobu života. Lidé, kteří oslavují vraždění nevinných civilistů. Kteří učí své děti nenávidět ostatní, protože jsou ‚nevěřící‘. Kteří chtějí zakázat ženám nosit sukně nebo kalhoty. Kteří pohrdají základním zákonem a místo toho poslouchají radikální kazatele. Kteří zneužívají toleranci, protože chtějí jinou společnost,“ pokračuje redakce německého listu.

Ta dále vyzvala německou společnost, aby se k těmto problémům postavila čelem a začala je řešit. „Německo musí nyní říct NE! Nenávisti k Židům, mizantropii a všem, kteří nám říkají NE,“ uvedla.

Deník Bild dále zdůraznil, že v Německu je důstojnost každého člověka naprosto nedotknutelná. „Bez ohledu na to, jakou má barvu vlasů, jakým jazykem mluví a v co věří. To je to, co je třeba bránit!“ píše německý deník a dodává, že pokud Německo v tuhle chvíli klopýtne, tak padne.

Padesátibodový manifest

V návaznosti na tato silná slova proto Bild zformuloval padesátibodový manifest, který má představovat vůdčí myšlenku toho, co drží německou společnost pohromadě. „Text je určen všem žijícím lidem v Německu,“ vysvětluje. Některé body manifestu jsou:

Pro nás neexistují žádní nevěřící! Každý může věřit v to, co chce – dokonce i v Ježíška.Každý, kdo si myslí, že naše ústava a náš právní systém jsou sbírkou nezávazných rad, by měl Německo co nejdříve opustit.Každý, kdo u nás chce žít natrvalo, se musí naučit německy. Jen v případě, kdy všichni mluvíme stejným jazykem, si budeme rozumět.Každý může v Německu pokojně demonstrovat za své přesvědčení. Ke svobodnému vyjádření názoru nepatří vyhrožování nebo bití, házení kamenů, zapalování aut, oslavování vrahů.Na pozadí nejtemnějších kapitol našich dějin je bezpečnost Izraele německým státním zájmem! To znamená: Postavit se za bezpečnost židovského národa je neoddiskutovatelné. Kritika politiky Izraele je samozřejmě přípustná.Muži smějí milovat muže a ženy smějí milovat ženy. Ti, kteří s tím mají problém, jsou sami problémem. Milujte se a buďte sami milováni.Nepálíme vlajky zemí, které nemáme rádi. To je trestný čin!Ženy, které jsou nevěrné, nevyháníme a v žádném případě je nebijeme, nebo dokonce nekamenujeme.
Demonstrace v Německu

8. října, tedy jeden den po útoku teroristického hnutí Hamás na Izrael, vyšly do berlínských ulic desítky lidí, kteří útok teroristů oslavovali. V den útoku zase protiizraelská skupina Samidoun v Neuköllnu rozdávala kolemjdoucím baklavu na oslavu „vítězství odboje“.

Německo posléze až do 17. října propalestinské demonstrace, kde je „s ohledem na konflikt na Blízkém východě důvodné podezření na antisemitský nebo extremistický obsah“, zakázalo.

To ovšem propalestinským demonstrantům nezabránilo 16. října demonstraci uspořádat. Tu sice německá policie rozpustila, ale až po několika hodinách, které provázelo házení různých předmětů, pepřové spreje a fyzické potyčky.







