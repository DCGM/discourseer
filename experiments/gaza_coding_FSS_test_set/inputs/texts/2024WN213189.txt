Izrael oplatí jakoukoli agresi, pohrozil Netanjahu. Smrt Haníji ale nezmínil

O zdrcujících ranách, které Izrael v posledních dnech zasadil spojencům Íránu, hovořil ve středu v projevu k národu izraelský premiér Benjamin Netanjahu. Nezmínil přitom výslovně smrt politického vůdce palestinského teroristického hnutí Hamás Ismáíla Haníji v Teheránu, ale potvrdil zabití „dvojky“ libanonského šíitského hnutí Hizballáh Fuáda Šukra v Bejrútu.


„Jsme připraveni tvrdě oplatit jakoukoli případnou agresi, ať přijde odkudkoli,“ varoval Netanjahu. Izrael nyní podle něj čekají náročné dny, ale je připraven na všechny scénáře.

„Od úderu v Bejrútu se ze všech stran ozývají hrozby. Jsme připraveni na jakýkoli scénář a budeme jednotně a odhodlaně čelit jakékoli hrozbě. Za jakoukoli agresi vedenou vůči nám z jakékoli strany přijde od Izraele tvrdá odplata,“ prohlásil podle listu The Jerusalem Post k likvidaci Fuada Šukra, „dvojky“ Hizballáhu.

„Zlikvidovali jsme pravou ruku (vůdce Hizballáhu) Hasana Nasralláha, který byl přímo zodpovědný za masakr dětí,“ uvedl izraelský premiér s odkazem na smrt 12 dětí a mladistvých, kteří zahynuli v sobotu po dopadu rakety na hřiště na Izraelem okupovaných Golanských výšinách. Izrael sobotní útok připisuje Hizballáhu, ten to však odmítá, přestože si obě znepřátelené strany vyměňují přeshraniční palbu už od začátku války v Pásmu Gazy.

K úderu na Haníjovu rezidenci v Teheránu se dosud nikdo nepřihlásil a ani Netanjahu ho výslovně nezmínil. Tento útok je však přisuzován Izraeli, který vede proti Hamásu válku v Pásmu Gazy v odvetě za říjnový teroristický útok s cílem toto radikálně islamistické hnutí zcela zničit.

Haníja zemřel ve středu kolem druhé hodiny ráno při raketovém úderu na svou rezidenci v Teheránu, kde se zúčastnil slavnosti, při které složil přísahu nový íránský prezident Masúd Pezeškján. Při útoku přišel o život také jeden z jeho bodyguardů.

Spojené státy uvedly, že do útoku nebyly zapojeny, ale zároveň důrazně upozornily, že by se v případě napadení Izraele postavily na jeho obranu. V reakci na napjatou situaci americké ministerstvo zahraničí ve středu aktualizovalo své varování pro americké občany a doporučilo, aby se vyhnuli cestám do Libanonu. Své lety do izraelského Tel Avivu večer přerušily americké aerolinie United Airlines.


