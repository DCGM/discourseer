Izrael vtrhl do nemocnice v Chán Júnisu, zatkl tam přes 20 lidí a hledá rukojmí

Izraelské obranné síly (IDF) ve čtvrtek vtrhly do Násirovy nemocnice v Chán Júnisu na jihu Pásma Gazy, kde podle armádního mluvčího Daniela Hagariho mělo teroristické hnutí Hamás držet izraelská rukojmí unesená při říjnovém útoku na židovský stát. Informuje o tom list The Times of Israel (TOI). Britská zpravodajská televize BBC dále uvedla, že IDF měly v nemocnici zatknout přes dvacet lidí. Jejich totožnost nebo spojitost s teroristy není v tuto chvíli známa.


„V Násirově nemocnici provádíme cílenou operaci, protože se v ní teroristé z Hamásu pravděpodobně skrývají za zraněnými civilisty a zřejmě ji využili k tomu, aby tam ukryli naše rukojmí,“ prohlásil Hagari.

Mluvčí IDF to uvedl s tím, že armáda má o tom, že Hamás držel rukojmí v Násirově nemocnici, „důvěryhodné informace“ a že se tam stále mohou nacházet ukrytá těla mrtvých rukojmích.

„Stejně jako dříve provádíme cílené záchranné operace tam, kde naše zpravodajské informace naznačují, že mohou být držena těla rukojmích,“ prohlásil podle listu The Times of Israel Hagari.

„Bohužel víme, že někteří rukojmí již nejsou naživu. Jsme odhodláni najít a vrátit těla těchto rukojmích v Gaze,“ dodal dále mluvčí IDF ve videoprohlášení, na které odkazuje TOI.

IDF už dříve potvrdily smrt 31 rukojmích zadržovaných teroristickou skupinou včetně těl dvou vojáků zadržovaných od roku 2014.

Zatkli přes dvacet lidí

Britská stanice BBC s odkazem na novináře přítomné v Pásmu Gazy uvedla, že Izrael do budovy nemocnice najel ve čtvrtek s buldozerem přes jižní zeď a že izraelští vojáci vnikli na oddělení pohotovosti nemocnice.

Posléze měly IDF požádat Palestince, aby se shromáždili na nádvoří, kde později došlo k jejich identifikaci. Při ní mělo být zadrženo přes 20 osob.

BBC ovšem uvádí, že v současné chvíli je situace v nemocnice velmi komplikovaná a že není možné bezprostředně nezávisle ověřit pravdivost tvrzení novinářů.

Nemocnice v Pásmu Gazy

Teroristické hnutí Hamás prokazatelně využívá nemocnice jako základny, sklady zbraní nebo místa pro ukrytí rukojmích. Pokud by se tedy IDF podařilo nalézt těla rukojmích v Násirově nemocnici, nebylo by to žádné překvapení.

„Jak bylo prokázáno v případě nemocnice Šifá, nemocnice Rantísí, nemocnice Al-Amal a mnoha dalších nemocnic po celé Gaze, Hamás systematicky využívá nemocnice jako centra teroru,“ prohlásil Hagari.

Mluvčí IDF se dále nechal slyšet, že podle informací izraelských zpravodajských služeb Hamás využívá nebo využíval k „teroristickým aktivitám“ přes 85 procent všech „velkých zdravotnických zařízení“ v Pásmu Gazy.



