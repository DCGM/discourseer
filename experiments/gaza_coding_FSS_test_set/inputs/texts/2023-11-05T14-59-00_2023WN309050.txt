Izraelský ministr nevyloučil jaderný útok na Gazu. Netanjahu ho vzápětí suspendoval

Amichaj Elijahu, izraelský ministr národního dědictví Izraele z krajně pravicové strany Ocma jehudit (Židovská síla) prohlásil, že jednou z izraelských možností ve válce v Gaze je shodit na Pásmo jadernou bombu. Izraelský premiér Benjamin Netanjahu vzápětí podobné úvahy popřel s tím, že Elijahuova slova jsou „odtržena od reality“ a ministra do odvolání suspendoval.


Server Times of Israel v neděli uvedl, že Elijahu v rozhovoru pro izraelské rádio Radio Kol BaRama na otázku, zda by měl Izrael svrhnout na enklávu jadernou bombu, odvětil, že je to „jedna z možností“.

Izraelský premiér Netanjahu na Elijahuova slova rychle reagoval. „Slova Amichaje Elijahua jsou odtržena od reality. Izrael a jeho obranné síly jednají podle nejvyšších standardů mezinárodního práva, aby ochránily nevinné lidi a budou v tom pokračovat po celou dobu, dokud nevyhrají,“ uvedl v prohlášení Netanjahu.

Elijahu následně v neděli ráno přispěchal s vysvětlením na sociální síti X. „Každému s půlkou mozku je jasné, že zmínka o atomovce byla metaforická,“ napsal. „Musíme ukázat silnou a nepřiměřenou reakci na teror, která nacistům a jejich stoupencům ukáže, že terorismus nemá cenu,“ dodal.

Šéf opozice Jair Lapid vyzval k okamžitému odvolání ministra Elijahua, jeho výroky má za „děsivé a šílené poznámky nezodpovědného ministra“. „Urazil rodiny zajatců, urazil izraelskou společnost a poškodil naše mezinárodní postavení. Účast extremistů ve vládě ohrožuje nás a úspěch válečných cílů – porazit Hamás a osvobodit rukojmí,“ řekl Lapid.

Netanjahu ministra Elijahu vyloučil až do odvolání z jednání vlády. Další členové kabinetu ale vidí premiérův krok jako bezvýznamný, protože zasedání vlády se od začátku války s Hamásem v podstatě nekonají a většina práce se řeší po telefonu, uvedl server Ynet podle ToI.

Ministrovo neoptrané prohlášení využilo teroristické hnutí Hamás. Mluvčí Hamásu reagoval prohlášením, že Elijahu zosobňuje „bezprecedentní zločinný izraelský terorismus, který představuje nebezpečí pro celý region a svět“, napsala agentura Reuters.

Nutno dodat, že Elijahu není členem bezpečnostního kabinetu, který se podílí na rozhodování o dalších postupech ve válce s Hamásem, ani na něj nemá vliv. Netanjahu se však s jeho stranou Ocma jehudit, v jejímž čele stojí extremistický Itamar Ben Gvir, spojil, aby mohl sestavit vládu – a tím podle kritikům této krajně pravicové straně umožnil stát se součástí izraelského politického mainstreamu.

Elijahu se také kriticky vyjadřoval vůči humanitární pomoci pro obyvatele Gazy, když prohlásil, že „nebudeme nacistům poskytovat humanitární pomoc“, podle něj v Gaze není žádný civilista „nezapojený“ (do jednání Hamásu). Premiér Netanjahu přitom v roce 2018 umožnil přesun peněz z Kataru do rukou Hamásu (celkem šlo minimálně o 90 milionů dolarů, tedy zhruba přes 2 miliardy korun) na izraelské území s odůvodněním, že je to cena za příměří.

Ministr také obhajoval znovuzmocnění se teritoria a obnovení jeho osídlení. Když se ho zeptali na osud Palestinců, odpověděl: „Můžou jít do Irska nebo pouště, zrůdy z Gazy by si měly najít řešení samy.“ Podle Elijahua severní část Pásma nemá právo existovat a kdokoliv, kdo mává vlajkou Palestiny nebo Hamásu, by „neměl dále žít na povrchu Země“.

Irsko dlouhodobě podporuje práva Palestinců, Izrael podle něj anektoval palestinská území. Teroristické útoky Hamásu Irsko nicméně důrazně odsuzuje jako neospravedlnitelné.



