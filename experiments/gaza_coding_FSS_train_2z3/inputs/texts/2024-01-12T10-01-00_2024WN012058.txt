Zaplatíte vysokou cenu. Húsíové reagují na americko-britský útok v Jemenu

Člen nejvyšší politické rady Húsíů Muhammad Ali Húsí označil noční americko-britské útoky na cíle v Jemenu za barbarské. Jejich mluvčí Mohammed Abdulsalám podle agentury Reuters oznámil, že Húsíové od útoků na lodě v Rudém moři neustoupí.


Abdulsalám na síti X uvedl, že pro americko-britský útok není žádné oprávnění a Húsíové budou dál podnikat útoky na lodě v Rudém moři plující do Izraele.

„Amerika a Británie se musí připravit na to, že zaplatí vysokou cenu a ponesou všechny vážné důsledky své očividné agrese,“ řekl tajemník ministra zahraničí Húsíů Husajn Azzi.

„Americko-britské údery jsou barbarské, teroristické a představují záměrnou a neoprávněnou agresi,“ napsal Muhammad Húsí. Spojil útoky s bojem Izraele v Gaze: „Tyto údery opět potvrzují, že umí agresi proti Gaze, stejně jako ji umí proti Jemenu. Chrání izraelský terorismus.“

Húsíové vypalovali rakety a drony na Izrael a podnikali útoky na lodě s tím, že je to jejich podpora boje palestinského lidu za svobodu. Navzdory svým tvrzením ale útočili i na lodě, které neměly izraelské vlastníky a nepluly do Izraele.

„Za brutální agresi proti naší zemi rozhodně zaplatí,“ reagoval ještě v noci na pátek Nasr Aldín Amir, viceprezident úřadu pro média Húsíů. „Neustoupíme ze své pozice, kdy podporujeme palestinský lid, ať to stojí cokoli. V tom neváháme,“ uvedl podle listu The Guardian.

Húsíové několikrát opakovali, že útočí v Rudém moři kvůli operaci Izraele v Gaze. V prosinci tvrdili, že nepřestanou, dokud Izrael operaci neukončí. Mluvili dokonce o nové koalici s Hamásem, v jejímž rámci údajně bojují.

Húsíové také 19. prosince podle Al-Džazíry odmítli jako zbytečnou operaci Prosperity Guardian, v jejímž rámci Američany vedená koalice chrání lodě v Rudém moři. Abdulsalám tehdy tvrdil, že vody okolo Jemenu jsou pro lodě bezpečné, kromě těch spojených s Izraelem nebo plujících do Izraele. Húsíové však útočili i na plavidla, která neměla s Izraelem nic společného ani do něj neplula.

Odsouzení útoku od Teheránu a jeho spojenců

Spojenecký útok na pozice Húsíů odsoudil Írán i jím podporovaný Hizballáh a palestinský Hamás. Teherán jej označil za „jasné porušení jemenské suverenity a porušení mezinárodního práva“.

Poradce iráckého premiéra Fadi Šamari varoval, že Západ rozšiřuje konflikt mezi Izraelem a Hamásem, a zvyšuje tak napětí v oblasti.

Rusko kvůli útoku svolalo mimořádné zasedání Rady bezpečnosti OSN. Schůzka je naplánována na 10:00 místního času (16:00 SEČ).



