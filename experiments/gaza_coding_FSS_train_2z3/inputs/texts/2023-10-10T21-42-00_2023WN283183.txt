Teroristé z Hamásu zveřejnili vraždu izraelské seniorky na jejím facebooku

Krutost i cynismus ukázali teroristé z hnutí Hamás, když vraždu postarší ženy v jejím domě nejprve natočili na video a poté záznam umístili na facebookový profil oběti. Právě touto cestou se o smrti své babičky dozvěděly vnučky Mor a Adi.


Ty o hrozivé události informovaly a vyzvaly ke sdílení, aby se o masakrech dozvěděl celý svět. „Nikdy nikomu nic špatného neudělala,“ napsala jedna z vnuček, která svou babičku popsala jako oporu celé rodiny.

Když začaly v sobotu přicházet první zprávy o útoku Hamásu na jih Izraele, vnučky hned své babičce volaly. „Řekla nám, že je v pořádku,“ vylíčila na Facebooku Adi Bayderová s tím, že krátce poté ale seniorka přestala odpovídat na další telefonáty. A pak přišel hrozivý šok.

„V sedm hodin ráno jsem viděla noční můru svého života. Terorista přišel k ní domů, zabil ji, vzal jí telefon, natočil hororové záběry a zveřejnil je na Facebooku. Takhle jsme to zjistily,“ napsala druhá vnučka Mor Bayderová, která na síti sdílela společné fotografie se svou babičkou.

Obě dívky popsaly, že jejich babička, jejíž jméno nebylo zveřejněno, byla celoživotní obyvatelkou kibucu Nir Oz poblíž Pásma Gazy a na zvuk sirén při raketových útocích byla zvyklá.

„Každé ráno podnikala cestu na kole, aby vyprala a složila oblečení dalších obyvatel kibucu, odpoledne se vracela, aby se postarala o zahradu, kterou zbožňovala nade vše. Moje babička milovala život,“ vzpomínala Adi Bayderová.

Fotka příbuzným

Nejde o jediný případ, kdy útočníci z Hamásu začali komunikovat z telefonů ukradených obětem.

Ajelet Svatitzká popsala webu britského listu The Daily Telegraph, že v sobotu volala své devětasedmdesátileté matce Hannah Periové, když slyšela zprávy, že směrem k jejímu kibucu Nirim míří ozbrojenci Hamásu.

„Stačila mi říct, že dům není zamčený. Dveře se otevřely, když jsme telefonovaly, a pak jsem slyšela, jak na ni někdo mluví anglicky s arabským přízvukem,“ popsala Svatitzká, která hned poté zavolala svému bratrovi Nadavu Popplewellowi. Muž s britsko-izraelským občanstvím bydlí v témže kibucu hned vedle své matky. Během druhého telefonátu se opakoval stejný scénář - po chvilce zaslechla anglicky hovořící hlasy z arabským přízvukem a hovor skončil.

O několik minut později dostala Svatitzká na svůj telefon mrazivou zprávu přes aplikaci WhatsApp – obrázek její matky a bratra sedících v obývacím pokoji. Pak přišla stručná druhá zpráva: „Hamás.“ V pozadí za jejími příbuznými byl vidět ozbrojený terorista.

„Mojí mamince je 79 let a je diabetička, používá inzulín, můj bratr je také diabetik. Bez inzulínu nemůžou přežít,“ zoufá si nyní Svatizká.

Co je to kibuc

Kibuc je označení pro zemědělskou, ale také průmyslovou osadu v Izraeli, která hospodaří formou kolektivního vlastnictví.

Případné zisky z výsledků hospodaření jsou investovány do dalšího rozvoje osady a jejího podnikání poté, co jsou zajištěny základní životní potřeby členů kibucu – strava, oblečení, ubytování a také vzdělání a zdravotní a sociální péče.

Kibuc poskytuje svým členům také kulturní a sportovní vyžití. Obyvatelé kibucu se nazývají kibucníci.

