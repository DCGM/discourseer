Izraelské letectvo za poslední den v Pásmu Gazy zasáhlo 300 cílů

Na velitelská stanoviště teroristů z Hamásu, tunely, sklady, výrobny zbraní či odpaliště raket se v uplynulém dni zaměřilo izraelské letectvo. Podle serveru Times of Israel zasáhlo zhruba 300 cílů.


Na letecké údery navázala v noci na čtvrtek také izraelská pozemní operace v Pásmu Gazy. Armáda zasáhla několik cílů v Džabáliji na severu enklávy, pomocí dronu zlikvidovala skupinu teroristů z Hamásu, kteří se přibližovali k izraelským jednotkám, i jejich pozorovací stanoviště.

Izraelští vojáci také zničili vchod do tunelu Hamás v Bejt Hanúnu, rovněž na severu Pásma Gazy. Další vchod do podzemí našli podle Times of Israel v mešitě a v obytném domě.

Klid zbraní tak zatím v platnost nevstoupil, podle webu se totiž řeší poslední „technické“ detaily dohody o propuštění rukojmích. První skupina se tak nedostane na svobodu dřív než v pátek.

Podle stanice Al-Džazíra lékař z nemocnice Aš-Šifá, největší v Pásmu Gazy, řekl, že izraelská armáda zatkla ředitele zdravotnického zařízení Muhammada abú Salamíju. Web listu The Jerusalem Post uvedl, že Salamíju vyslýchá izraelská vojenská rozvědka a také kontrarozvědka Šin Bet. Izraelská armáda oznámila, že pod nemocnicí našla tunelový komplex Hamásu, což teroristé i představitelé zdravotnického zařízení odmítají.



