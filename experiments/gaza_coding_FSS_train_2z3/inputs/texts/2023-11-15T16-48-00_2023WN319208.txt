Erdogan před cestou do Německa kope do Izraele a zastává se Hamásu

Turecký prezident Recep Tayyip Erdogan v parlamentu označil Izrael za teroristický stát, který porušuje mezinárodní právo; dění v Gaze považuje za genocidu. Zopakoval přitom, že palestinské hnutí Hamás za teroristické nepovažuje, podotkla stanice CNN Türk. Izraelskému premiérovi Benjaminu Netanjahuovi turecký prezident vzkázal, že jeho čas v čele vlády se naplnil, a vyzval ho, aby potvrdil, zda Izrael disponuje jadernými bombami.


„Tím, že se Izrael záměrně zaměřuje na nemocnice a školy, zcela ničí město. Izrael terorizuje stát. S čistým srdcem říkám, že Izrael je teroristický stát,“ řekl podle turecké stanice Erdogan.

„O Hamásu mluvíte jako o teroristické organizaci. Hamás je strana, která vyhrála volby,“ dodal turecký prezident s tím, že dokonce i v jeho zemi „jsou lidé, kteří nevědí, že je to politická strana“.

Hamás sice ovládl Pásmo Gazy po volbách v roce 2006, od té doby tam však vládne tvrdou rukou a žádné další volby se v této palestinské enklávě nekonaly. Turecký prezident už dříve Hamás označil za „bojovníky za svobodu“ a odmítl je označit za teroristy.

„Dvě třetiny z 12 000 zabitých obyvatel Gazy jsou děti a ženy. Všechny koncepty selhávají. Válka má také morálku. Prvním pravidlem válečného práva je nedotýkat se dětí, starých a nemocných,“ řekl nyní Erdogan s odkazem na údaje úřadu Hamásu, jež nelze nezávisle ověřit.

Turecký prezident se ovšem v projevu ani slovem nezmínil o Hamásem zorganizovaném masakru zhruba 1200 lidí, převážně civilistů, v jižním Izraeli ze 7. října. Právě toto krveprolití přitom spustilo izraelskou odvetu v Gaze.

V projevu se turecký prezident obrátil i na izraelského premiéra Benjamina Netanjahua. „Vyzývám odtud Netanjahua, řekni, máš atomovou bombu, nebo ne?“ prohlásil. „Měj tolik jaderných zbraní, kolik chceš, ať už máš cokoliv, tvůj čas skončil,“ pohrozil turecký prezident.

Předpokládá se, že Izrael disponuje jadernými hlavicemi, země to nikdy nepotvrdila, ani nevyvrátila. Možnost použití jaderné zbraně v Gaze před nedávnem připustil Amichaj Elijahu, izraelský ministr národního dědictví Izraele z krajně pravicové strany Ocma jehudit (Židovská síla). Netanjahu ho za ta slova okamžitě suspendoval.

Návštěva u Scholze bude napjatá

V atmosféře silných výroků se Erdogan chystá na návštěvu Německa, v pátek se má v Berlíně setkat s německým kancléřem Olafem Scholzem a prezidentem Frankem-Walterem Steinmeierem. Lze čekat, že jednání tureckého prezidenta s německými politickými špičkami budou napjatá, německá média píší o „nejsložitější turecké návštěvě v historii“.

Kancléř Scholz na rozdíl od tureckého prezidenta stojí pevně na straně Izraele. Nedávno mimo jiné odmítl výzvu k okamžitému příměří v Pásmu Gazy s tím, že by to pouze pomohlo Hamásu. V úterý se také vymezil vůči Erdoganovu nařčení, že židovský stát si počíná fašisticky. „Izrael je zemí, která respektuje lidská práva a mezinárodní právo a která postupuje důsledně. Proto jsou tato obvinění vznesená proti Izraeli absurdní. O tom není pochyb,“ reagoval německý kancléř v reakci na výroky tureckého prezidenta.

Většina německých politiků se i přes velké názorové rozdíly v minulých dnech vyslovila pro to, aby se návštěva tureckého prezidenta nerušila. „Bylo by určitě chybou nyní tuto návštěvu odřeknout,“ napsal na sociální síť X předseda křesťanských demokratů (CDU) Friedrich Merz, jehož strana má aktuálně nejvyšší voličské preference.

Po setkání Scholze s Erdoganem zatím není plánovaná tisková konference, pravděpodobně proto, aby se zabránilo případným „nevhodným“ výrokům ze strany tureckého prezidenta. Podle původního plánu měl Erdogan také v sobotu navštívit přátelský fotbalový zápas mezi týmy Německa a Turecka, organizátoři však nyní s jeho návštěvou nepočítají.







