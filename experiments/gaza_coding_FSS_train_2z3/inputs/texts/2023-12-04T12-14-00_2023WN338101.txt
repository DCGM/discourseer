Americký velvyslanec vidí v maďarských vládních billboardech antisemitismus

Americký velvyslanec v Budapešti Daivd Pressman kritizoval billboardy k takzvané národní konzultaci, kterou organizuje vláda premiéra Viktora Orbána. Za obřími plakáty s fotografií Alexe Sorose a Ursuly von der Leyenové vidí americký diplomat ukrytý antisemitismus. Pressman dokonce v této souvislosti zmiňoval útok palestinského teroristického hnutí Hamás na Izrael.


„Není potřeba na tyto plakáty připnout žlutou hvězdu k tomu, abychom pochopili jejich kontext a význam, který se za nimi skrývá,“ řekl na otevření festivalu izraelského filmu v Budapešti. „Židé nejsou v bezpečí tam, kde je antisemitismus a kde ho ještě podporují,“ dodal americký velvyslanec.

Maďarský vládní mluvčí Zoltán Kovács v reakci na slova velvyslance zdůraznil, že Židé v Maďarsku požívají i v mezinárodním měřítku příkladnou ochranu a připomněl, že ve Spojených státech dochází k útokům na Židy. „A někdo pak řekne, že střední Evropa a v rámci ní Maďarsko má problém s antisemitismem,“ dodal mluvčí.

Kovács konstatoval, že maďarská vláda uplatňuje vůči antisemitismu nulovou toleranci, a to se týká i demonstrací na podporu terorismu.

V rámci již zmíněné národní konzultace se po celém Maďarsku objevily plakáty s fotografií Alexe Sorose a Ursuly von der Leyenové s textem Netancujme tak, jak oni pískají. Podle maďarských médií tím FIDESZ odstartoval svoji kampaň před volbami do Evropského parlamentu, které se konají v příštím roce.

Sorose mladšího přijal i Pavel

Alex Soros je synem amerického finančníka maďarského původu George Sorose, který je dlouhodobě terčem útoků Orbánovy strany. Alex Soros stojí v čele nadace Open Society Foundations (OSF), která ve světě podporuje budování demokracie a rozvoj lidských práv. Minulý týden jej na Pražském hradě přijal prezident Petr Pavel, jeho kancelář Sorose mladšího charakterizovala jako „filantropa“.

Také deník Népszava napsal, že maďarské vládní plakáty nesou známky antisemitismu, protože Soros má židovský původ. „Sorose zobrazují za von der Leyenovou, jako kdyby naznačovali, že ji řídí Židé, slouží Židům a oni pískají Maďarům,“ upozornil deník.

Otázky na Ukrajinu, migraci i LGBT

Orbánův kabinet rozeslal občanům v rámci kampaně sugestivní otázky národní konzultace, v níž se mimo jiné ptá, zda by Evropská unie měla vyčleňovat další prostředky pro Ukrajinu. Jiné otázky ankety se věnují dalším tématům rozdělujícím společnost, jako je migrace nebo práva komunity LGBT.

Jedna z otázek například zní: Brusel chce místo nás rozhodnout o tom, s kým máme žít a koho máme pustit do země. Chtějí nás donutit, abychom k nám pustili migranty bez posouzení jejich žádosti. Tím by se v Maďarsku vytvořila migrantská ghetta. Co si o tom myslíte? A - Nesmíme dopustit, aby v naší zemi vznikla migrantská ghetta. B - Musíme přijmout bruselské migrační plány.



