Je čas změnit sněmovní pravidla, myslí si Černochová

Společnost je od covidové krize rozštěpená, frustrovaná a agresivní. A to je i důvod, proč jednání poslanců jsou často vyhrocená a příkop mezi opozicí a vládní koalicí tak hluboký, říká ministryně obrany Jana Černochová. I proto podle ní uzrál čas, aby se konečně změnil jednací řád dolní komory Parlamentu. V rozsáhlém rozhovoru v podcastu PoliTalk okomentovala svoji návštěvu Izraele, probíhající řízení Evropské komise ohledně nákupu armádních vrtulníků Bell nebo své priority v dalším vyzbrojování armády. A co by vzkázala Donaldu Trumpovi, který prohlašuje, že USA pod jeho vedením nepomohou státům, které neplní závazky vůči NATO?


Politalk: Černochová

Když se podíváme na aktuální volební modely, tak například agentura Kantar pro Českou televizi ukázala, že aktuálně by hnutí ANO volilo 35,5 % lidí, koalici SPOLU 22,5 %. V případě jednotlivých stran by ODS měla 15,5 %. Co tomu říkáte a co říkáte na to, že Andrej Babiš už naznačil, že by mohl jít po volbách do koalice s SPD?

Říkám, že musíme jako SPOLU přidat, že musíme přidat jako celá pětikoalice, aby se to nestalo. Jsme lehce za polovinou vládnutí, máme za sebou věci, které nebyly vždy populární a příjemné. Není to o tom, že by nás těšilo ty kroky činit, ale bohužel nic jiného nám nezbylo, jinak by se deficit prohluboval a prohluboval.

Takže my budeme doufat, že budeme mít ještě dostatek příležitostí, abychom lidem vysvětlili, že jsme to udělali proto, aby se ekonomika odrazila ze dna.

Umíte si naopak představit koalici ODS a ANO a být v takové vládě například dál ministryní obrany?

Já myslím, že na úrovni Poslanecké sněmovny to je nemožné. Říkají to vesměs všichni kolegové, ať už z jedné strany nebo z druhé. Říká to jak Petr Fiala, tak Andrej Babiš.

Když ANO na konci ledna pohořelo se svojí stížností na vládu u Ústavního soudu, tak soudce mluvil o obstrukcích opozice tak, že by mohly být až destruktivní a zneužívající právo. Myslíte, že se to nějak projeví na tom, co se děje ve Sněmovně?

Já doufám, že ano, protože opravdu pamatuji několik období Poslanecké sněmovny a taková situace, jako je tam teď, tam ještě nebyla. A to se řešily také nepříjemné věci, různé daňové balíčky, EET a jiné. Ale nikdy to nebyla destrukce. Obstrukce ano, taky jsme tam spali, ale nebyla to destrukce.

Je mi líto, že jsme se dostali do této situace. Ano, mohli jsme na začátku jednací řád změnit a mohli jsme ho upravit, ale my jsme chtěli opozici dát šanci, jakou jsme měli my v minulém období.

Je tedy na čase změnit jednací řád Sněmovny? Máte většinu hlasů, máte ještě dva roky, to by vláda mohla stihnout.

Já si myslím, že čas nastal. A nastal právě i s ohledem na to, co se odehrálo u Ústavního soudu, protože slova o destrukci tam jasně padla. A my už žijeme v jakémsi akváriu Sněmovny, tak nám přijde, že je běžné, že tam někdo mluví čtyři pět hodin.

A je dobře, že nám ANO podnětem k Ústavnímu soudu prostřednictvím soudců připomnělo to, co se ve Sněmovně děje, a že to opravdu už je za hranicí.

Sama jste řekla, že je potřeba s tím něco dělat. Tak kdy by vláda mohla změnit pravidla ve Sněmovně?

Je to otázka na jednotlivé poslanecké kluby, které by měly najít nějakou shodu. Iniciovat by to měli myslím předsedové klubů, v našem případě by to byl Marek Benda.

Budete s ním o tom mluvit?

Budeme, máme teď setkání poslaneckého klubu, kde snad na to bude dostatek příležitostí.

Je to záležitost, která je opravdu důležitá. Protože já se bojím jedné věci, že po nějaké době nám opět zase budou kolegové z ANO a SPD vyčítat, že jsme neprosadili některé věci, a jak je to možné, když jsme měli většinu. A vzpomene si veřejnost na to, že blokovali Sněmovnu? A že některé zákony nám tam leží rok a půl, než se vůbec dostanou z jednoho čtení do druhého? Tohle je nad námi jako Damoklův meč a musíme jednoznačně dát najevo, že chceme, aby se v Poslanecké sněmovně tahle záležitost rozsekla.

Čím to je, že je tak hluboký příkop mezi vládní koalicí a opozicí? Že spolu nedokážete vůbec komunikovat?

Já nevím. Já si myslím, že v té společnosti asi po covidu došlo ke změnám, k většímu štěpení, větší agresivitě, projevům frustrace, nenávisti a že se to promítá všude, Poslaneckou sněmovnu nevyjímaje. Vidíte, jak se některé kroky a kritika kolegů stupňuje, že to, co ještě před čtyřmi pěti lety bylo nepřijatelné, tak dnes se stává normou.

Co se s tím dá dělat?

Já si myslím, že není jiná možnost v politice než jednat. Možná si někdy ne úplně příjemně vyměnit názory někde za zavřenými dveřmi, dát na stůl to, co jsme si vyčítali, a pak nad tím zavřít dveře.

Trumpovy výroky posilují Putina – ale my už nechceme být černým pasažérem NATO

Nákup F-35 znamená, že už letos musíme poslat první zálohu. Jak bude vysoká a budete mít pak peníze na další potřebné investice?

Bude se posílat patnáct miliard. A my jsme vyjednali s Američany poměrně výhodný systém plateb tak, aby to náš rozpočet ustál, abychom se nedostávali do problémů, že na jiné akviziční projekty finanční prostředky nebudou.

My víme, že nemáme jenom vzdušné síly. My víme, že máme pozemní síly, že máme velký dluh v modernizaci i třeba nemovité infrastruktury. Víme, že chceme investovat do lidí, do jejich vzdělávání, do jejich vybavení. A na to všechno ty finanční prostředky budou.

Proto jsem ráda, že se mi podařilo vybojovat ta dvě procenta HDP a že už letos jde na investice téměř 72 miliard. Teď se musí do armády vrátit to, co měla mít dávno. Protože z těch 25 let v Severoatlantické alianci jsme ta dvě procenta HDP plnili pouze v jednom roce.

Vy si často právě stěžujete na to, že jste převzala armádu podfinancovanou. Když se ale podíváme na čísla, tak právě za vlády ODS šla podpora rozpočtu armády dolů. Tak komu vlastně vyčítáte podfinancovanost armády, když ne ODS?

Já si popel na hlavu za naše vlády, ve kterých jsem vůbec neseděla ani jsem nebyla poslankyní, sypu. A říkám, že všichni ministři se podepsali v posledních dvaceti pěti letech na tom, že pouze jeden rok bylo plněno to, co se má plnit. I na tom, že se vždy vojáci stali jakousi obětí škrtů. Protože iluze věčného míru byla ve sněmovně dlouhou dobu.

A teď, když slyšíte Donalda Trumpa, možného budoucího prezidenta USA, jak říká, že nebude pomáhat státům, které neplní své závazky vůči NATO, znervózňuje vás to?

Myslím, že to hodně znervózňuje i Američany, protože samozřejmě pro celou řadu Američanů Rusko hrozbou je. Mrzí mě to, protože to samozřejmě posiluje Putina a posiluje to země, které možná teď v té Evropě zatím nevnímáme jako tak velkou hrozbu.

A co byste na to Donaldu Trumpovi odpověděla?

Že ČR udělá všechno pro to, aby nebyla černým pasažérem. A to, že nám nastavuje v tomto ohledu jako zemím, které neplníme závazky, zrcadlo, že je to dobře. Já jsem zvědavá na opozici, která fandí Donaldu Trumpovi, ale která zároveň nechce dávat dvě procenta HDP, tak jak se budou vypořádávat s jeho výroky, protože on tím tlačí na země, aby konečně plnily to, co mají.

boxík podcast PoliTalk - final

Nepravidelné politické rozhovory o tématech, která hýbou společenským děním. Vedou je pro vás naši političtí redaktoři. Naladíte také na Spotify, Apple Podcasts či na platformě Podcasty.cz.

Poslechněte si také naše další podcasty:

Dobojováno / V českém znění / PMS / Zloději životů / Neklepat! / Zbytečná válka / PoliTalk / Slepá mapa / Historie / Očima Saši Mitrofanova

