Izraelci mají jasno: Odpovědnost za umožnění masakru nese Netanjahuova vláda

Čtyři z pěti židovských obyvatel Izraele jsou přesvědčeni, že za masovou infiltraci Hamásu do Izraele a následný masakr je zodpovědná vláda premiéra Benjamina Netanjahua. Vyplývá to z nejnovějšího průzkumu veřejného mínění Centra Dialog, z jehož čtvrtečních výsledků cituje list The Jerusalem Post (JP).


Šestaosmdesát procent respondentů včetně 79 procent stoupenců vládní koalice soudí, že překvapivý útok z Gazy je selháním vedení země. 92 % respondentů uvedlo, že v nich válka vyvolává úzkost, poznamenal JP.

Drtivá většina dotázaných (94 %) se domnívá, že vláda nese odpovědnost za to, že bezpečnostní složky nebyly náležitě připravené, což umožnilo útok takového rozměru na jih izraelského území. Tři čtvrtiny respondentů soudí, že za toto nese z větší části zodpovědnost právě kabinet Benjamina Netanjahua.

Bleskového průzkumu se zúčastnilo 620 izraelských Židů napříč zemí - většina z nich se domnívá, že by Netanjahu po ukončení války měl odstoupit. Že tak „musí učinit“, soudí 56 procent dotázaných. Dvaapadesát procent respondentů rovněž očekává demisi ministra obrany Joava Gallanta.

Většina dotázaných v průzkumu prohlásila, že nedůvěřuje vládě, která válku proti Hamásu v Gaze povede. Průzkum se nicméně konal ještě předtím, než bývalý ministr obrany Benny Gantz ve středu večer oznámil, že se připojuje k mimořádné vládě jednoty.



