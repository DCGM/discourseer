Izrael rozšiřuje svou operaci v Gaze

Izraelské obranné síly (IDF) v noci na pondělí zneškodnily několik desítek bojovníků teroristického hnutí Hamás. Informoval o tom list The Times of Israel (TOI). IDF na síti X uvedly, že v noci na pondělí zasáhly zhruba 600 cílů Hamásu v Pásmu Gazy, jedním z nich byla i základna, ve které mělo zemřít „více než dvacet“ teroristů.


„Pozemní operace v Gaze přes noc pokračovaly a rozšířily se. Letadlo IAF (Izraelské vojenské letectvo, pozn. red.) řízené pozemními silami zasáhlo stanoviště Hamásu a s ním i více než dvacet teroristů, kteří se v něm nacházeli,“ stojí v příspěvku IDF na síti X.

V něm se dále píše, že Izrael zlikvidoval i několik teroristů zabarikádovaných v civilních budovách a „teroristických tunelech“, kteří se pokusili zaútočit na izraelské vojáky.

Při jednom z útoků izraelští vojáci zasáhly také odpalovací stanoviště protitankových střel poblíž palestinské univerzity al-Azhar, jež se nachází v Gaze. „Vojáci spatřili ozbrojené teroristy a odpalovací stanoviště protitankových střel poblíž univerzity al-Azhar, ke které navedli stíhačku IAF, aby je zasáhla,“ uvedly IDF.

Izrael rozšířil pozemní operace

Izraelské obranné síly v pátek večer uvedly, že v noci na sobotu rozšíří operace do Pásma Gazy, přičemž se podle jejich mluvčího Daniela Hagariho zaměří na „podzemní cíle“ a další „teroristickou infrastrukturu“.

Od té doby podle IDF Izrael zasáhl dohromady více než 1000 cílů teroristického hnutí Hamás, během nichž došlo k likvidaci například šéfa vzdušných sil Hamásu Abu Raffy, který se podle Hagariho podílel na masakru ze soboty 7. října, v němž měl být Raffu zodpovědný za řízení dronů, průzkum vzdušného prostoru a protivzdušnou obranu Hamásu.



