Vraždění civilistů? Mluvčí Hamásu zahodil mikroport a utekl z rozhovoru

Mluvčí Hamásu raději předčasně ukončil rozhovor, než aby odpověděl na dotaz stanice BBC, jak palestinské hnutí ospravedlňuje zabíjení izraelských rodin doma v jejich postelích. Než Ghazí Hamád odmítl odpovídat, tvrdil, že při krvavém útoku ze 7. října žádný rozkaz k vraždění civilistů nepadl. Izrael, který oznámil více než 1400 lidí zabitých palestinskými teroristy, přitom zveřejnil množství hrozivých videí ukazujících brutální masakry celých rodin.


Hamád navzdory množství dokladů svědčících o opaku tvrdil, že Hamás neměl v úmyslu civilisty zabíjet. „Říkáte, že to byla vojenská operace, ale výsledkem jsou stovky zabitých civilistů,“ oponoval mu blízkovýchodní korespondent BBC Hugo Bachega.

„Ano, protože oblast je velmi rozsáhlá… Je tam hodně lidí a docházelo… a byly tam různé střety a konfrontace…,“ začal se vykrucovat mluvčí Hamásu. „To přece není žádná konfrontace, vpadli jste do domů,“ namítl mu na to novinář.

„Mohu vám říct, že jsme to neměli v úmyslu a ani nepadlo rozhodnutí zabíjet civilisty,“ vedl si dále svou Hamád. „Jak ospravedlňujete zabíjení spících rodin?“ nedal se odbýt Bachega.

„Chci ukončit tento rozhovor,“ zareagoval na to viditelně popuzený mluvčí Hamásu, který následně odhodil svůj mikroport na zem.

Záběry mrtvých dětí

Izrael v pondělí promítl vybraným novinářům nesestříhané záběry řádění teroristů Hamásu ze 7. října. Přítomen byl i reportér Novinek Jan Husár. Po zhruba pětadvaceti minutách ale kvůli přílišné brutalitě záběrů musel odejít.

„Teroristé tam házeli batolata do plamenů, další snímky ukazovaly shořelé děti v přikrývce,“ řekl reportér Novinek. „V tu chvíli se mi chtělo plakat. Nic horšího jsem v životě neviděl,“ dodal.

„Teroristé jsou u někoho doma, u někoho s asijskými kořeny. Leží tam na zemi, teroristé do něho kopou, on křičí. Jeden z teroristů vezme motyku a začne ho s ní mlátit do hlavy,“ popsal další z brutálních videí.

Některá z videí se odehrávala v okolí kibucu. „Otec se dvěma kluky, osm, devět nebo deset let. Běželi ve spodním prádle ze svého domu do úkrytu na zahradě. Pak se ten záběr přiblíží, přijdou tam teroristé z Hamásu a hodí granát. Otec je hned mrtvý, kluci jsou celí od krve,“ vylíčil reportér Novinek.

„Kamera zachycuje, jak ti kluci pláčou, jak jim chybí ten táta. Pak tam přijde terorista, z ledničky si vytahuje pití a ptá se kluků, kde mají vodu. Vysloveně nechutný,“ řekl. „Za pár chvil se domů vrátí matka dětí a vidí tam roztrhané tělo manžela a zkolabuje,“ dodal.

Hamás doufal ve větší zapojení Hizballáhu

Izrael v reakci na brutální útok Hamásu spustil odvetné operace v Pásmu Gazy, které teroristé ovládají a kam odvlekli více než dvě stovky rukojmí. Palestinské hnutí tvrdí, že při převážně vzdušných úderech židovského státu už v oblasti zahynulo více než 7000 lidí, z toho z velké části dětí.

Hamád přitom aktuálně v jiném rozhovoru s agenturou AP vyjádřil zklamání, že se do bojů po boku Hamásu více nezapojili jeho spojenci, včetně z Libanonu operujícího šíitského hnutí Hizballáh, které podporuje Írán. „Potřebujeme toho více,“ posteskl si mluvčí Hamásu.







