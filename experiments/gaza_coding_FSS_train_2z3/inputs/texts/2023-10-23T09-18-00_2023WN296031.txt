Odložte pozemní operaci, nabádají Izrael USA

Bidenova administrativa doporučila Izraeli, aby odložil plánovanou pozemní operaci do Gazy. Důvodem má být získání více času na vyjednávání o propuštění 212 rukojmí, které teroristické hnutí Hamás od soboty 7. října zajalo. Operaci na zničení Hamásu nicméně stále plně podporuje. S odkazem na několik amerických představitelů o tom informuje list The New York Times (NYT).


Podle amerických představitelů bylo toto doporučení podníceno pátečním propuštěním dvou Američanek, Judith Raananové a její 18leté dcery Natalii, které do Izraele přijely oslavit 85. narozeniny svého příbuzného a židovský svátek Simchat Tóra. Hamás je zajal v kibucu Nahal Oz asi kilometr a půl od hranice Pásma Gazy.

Toto doporučení mělo být předáno prostřednictvím amerického ministra obrany Lloyda Austina, který „téměř denně“ telefonuje se svým izraelským protějškem Jo’avem Galantem. S ním projednává záležitosti ohledně pozemní operace, kterou Izrael v nejbližších dnech chystá, dodávky amerických zbraní a rozmístění příslušníků americké armády v regionu.

Podle jednoho z amerických představitelů Austin Galantovi také sdělil, že prioritou je získat zpět rukojmí.

Jak uvedl NYT, Američané mají také chtít získat více času na přípravu proti útokům na americké zájmy v regionu ze strany skupin podporovaných Íránem. Tyto útoku podle představitelů pravděpodobně zesílí ve chvíli, kdy Izrael zahájí pozemní operaci a přesune své síly do Gazy.

Bílý dům nicméně nemá na Izrael nijak tlačit a pozemní operaci, jejímž cílem je kompletní zničení Hamásu, stále plně podporuje.

Humanitární pomoc

O víkendu se do Pásma Gazy dostaly první dva konvoje s humanitární pomocí. Více než tři desítky nákladních vozidel dovezly přes hraniční přechod Rafáh z Egypta léky, zdravotnický materiál a jídlo.

Americký prezident Joe Biden v neděli odpoledne telefonoval izraelskému premiérovi Benjaminu Netanjahuovi, se kterým se shodl, že „teď bude tok této zásadní pomoci pokračovat“.

Vedoucí představitelé dále diskutovali o „pokračujícím úsilí o zajištění propuštění všech zbývajících rukojmí zajatých Hamásem, včetně těch amerických, a o zajištění bezpečného přechodu pro občany USA a další civilisty v Gaze, kteří si přejí odejít,“ uvedl podle NYT Bílý dům ve svém prohlášení.

Podobně se v pořadu Face the Nation televize CBS News vyjádřil i americký ministr zahraničí Antony Blinken.

„Existuje mnoho, mnoho Izraelců, kteří jsou rukojmími, a samozřejmě i mnoho rukojmích jiných národností. Takže pracujeme na tom, abychom udělali vše, co je v našich silách, a využili všech pák, partnerství a vztahů, které máme, abychom je dostali ven. Izrael dělá totéž,“ uvedl v neděli Blinken.



