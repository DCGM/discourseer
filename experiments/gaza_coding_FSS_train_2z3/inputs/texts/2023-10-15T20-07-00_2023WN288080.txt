Izrael opět pustil do Gazy pitnou vodu

Vodovod přivádějící pitnou vodu z Izraele do Pásma Gazy je opět v provozu. Bezpečnostní poradce Bílého domu Jake Sullivan v neděli pro CNN uvedl, že o tom byli informováni představitelé USA. Podle očitých svědků ale v enklávě voda stále neteče. V rámci blokády enklávy Izrael po teroristických útocích Hamásu zastavil dodávky elektřiny, potravin či pohonných hmot.


Už v sobotu přinesl deník Times of Izrael (ToI) s odkazem na nejmenovaného amerického zákonodárce informaci, že Izrael umožní obnovení dodávek vody, potravin a léků do Pásma Gazy. Podle obyvatel enklávy ale ani ve večerních hodinách místního času voda stále netekla. Ředitel správy vodovodní sítě v Gaze uvedl, že je to proto, že v oblasti stále nejde elektřina, která je pro distribuci vody nezbytná. S obnovením dodávek elektřiny a pohonných hmot se ale nepočítá.

Pili brakickou vodu

V Pásmu Gazy podle OSN proto nemá většina lidí přístup k pitné vodě. Úřad pro koordinaci humanitárních záležitostí (OCHA) uvedl, že někteří konzumují brakickou vodu, což považuje za nebezpečné. V rámci blokády enklávy Izrael po teroristických útocích Hamásu zastavil dodávky elektřiny, potravin či pohonných hmot.

Konzumace brakické vody ze studní podle OCHA „vyvolává vážné obavy ze šíření nemocí přenášených vodou“.

Izraelský ministr Jo´av Galant nařídil totální blokádu pásma minulý týden bezprostředně po útoku ozbrojenců Hamásu na židovský stát.

Situaci komplikuje také pohyb lidí, kteří se na výzvu Izraele, aby opustili sever Pásma Gazy, vydali na jih enklávy.

Brakická voda

Voda, která má koncentraci solí mezi mořskou vodou a sladkou vodou, se nazývá brakická.

Vyskytuje se v místech, kde se mořská voda míchá se sladkou, například v ústích řek, ale i ve studnách na pobřeží.

Existují celá brakická jezera a moře (například Baltské a Kaspické moře).

Brakická voda obsahuje od 0,5 do 30 gramů solí na litr.Izraelský ministr energetiky Jisra´el Katz ale v sobotu uvedl, že do obležené Gazy nebudou povoleny žádné dodávky základních zdrojů, dokud Hamás nepropustí všechna rukojmí, která při úderu na Izrael zajal.

„Humanitární pomoc Gaze? Dokud se izraelští unesení nevrátí domů, nebude se zapínat žádný elektrický vypínač, neotevře se žádný vodovodní kohoutek a nevjede žádný kamion s palivem,“ uvedl.

Šéf unijní diplomacie Josep Borrell v této souvislosti uvedl, že EU stojí za právem Izraele se bránit. „Ale každé právo má svou hranici. A touto hranicí je mezinárodní právo,“ dodal.



