Silnější pokles inflace dál oslabil korunu

Koruna v úterý ráno oslabila až k hranici 24,60 Kč za euro. Reagovala tím na zářijovou inflaci, jež klesla více, než trhy předpokládaly. Česká měna se tak dostala na nejnižší úroveň za poslední rok. Podle analytiků je nyní pravděpodobné, že Česká národní banka (ČNB) začne se snižováním úrokových sazeb ještě letos, přičemž další oslabování koruny nelze vyloučit a je možné, že v nadcházejících měsících se přiblíží až k úrovni 25 CZK/EUR.


V úterý ráno po zveřejnění nových čísel vývoje inflace se koruna propadla na 24,60 CZK/EUR, ukazovala data serveru Patria. Na této úrovni se koruna vůči jednotné evropské měně pohybovala naposledy koncem loňského září.

Ke středečnímu ránu sice kurz mírně zpevnil na 24,54 CZK/EUR, ve srovnání s koncem září však hodnota jednoho eura zdražila o 20 haléřů, a ještě začátkem srpna se kurz dokonce držel pod hranicí 24 CZK/EUR.

„Průběžné oslabování koruny trvá již od dubna tohoto roku a do konce roku změnu trendu neočekávám. Makroekonomické ukazatele podporují očekávání trhu a pro posílení koruny nehovoří ani zvýšené globální riziko v souvislosti s válečným konfliktem v Izraeli,“ zhodnotil pro Novinky analytik Sirius Finance Ivo Bečvář.

Za postupným oslabováním koruny v posledních měsících stojí především klesající inflace, jejíž tempo v září značně zrychlilo a meziroční míra dosáhla 6,9 procenta. Trhy ale překvapil zejména meziměsíční pokles o 0,7 procenta. Šance na snižování úrokových sazeb ještě v letošním roce tak významně stouply.

„Když vezmu v potaz zářijové zasedání bankovní rady ČNB, na kterém centrální bankéři začali diskutovat o zahájení snižování úrokových sazeb, a dosadím si sem i aktuální výsledky zářijové inflace, tak se určitě zvýšila pravděpodobnost, že ČNB ve čtvrtém čtvrtletí sníží úrokové sazby,“ řekl Novinkám analytik společnosti Akcenta Miroslav Novák.

Do konce roku ještě dvě měnová zasedání

Jak moc případně centrální banka základní úrokovou sazbu, kterou od loňského června drží na sedmi procentech, sníží, zůstává otázkou. Do konce roku bude mít rada ještě dvě měnověpolitické zasedání – první na začátku listopadu, druhé před vánočními svátky. Podle Nováka je ve hře i snížení o 50 bazických bodů neboli o půl procentního bodu do konce roku.

„Je velmi těžké odhadovat, jestli by k určitému snížení nemohlo dojít už na tom prvním na začátku listopadu, na každý pád je nyní velmi pravděpodobné, že k prvnímu snížení sazeb dojde do konce roku. Zároveň jako první krok očekávám nejnižší reálné snížení o 25 bazických bodů,“ sdělil Novinkám analytik XTB Jiří Tyleček.

Trh podle něj už se snížením sazeb do konce roku počítá, a tak by v případě, že k tomu skutečně dojde, koruna neměla výrazně oslabit. „Kurz k euru očekávám do konce roku nejčastěji v rozmezí 24,50 – 25,00 EUR/CZK. Bude samozřejmě záviset také na dalších faktorech včetně vývoje měnové politiky v eurozóně a USA a také na geopolitickém napětí, jehož růst by mohl korunu oslabovat,“ dodal.

Podle Nováka teď vše ukazuje na to, že koruna by se měla pohybovat v pásmu 24,30 – 24,60 CZK/EUR. Nevyloučil ale další oslabování. „Důležitou hladinou je v tomto směru 24,70 CZK/EUR, na které ČNB intervenovala v období květen až říjen 2022. A nelze vyloučit, že v případě oslabení koruny na 24,70 a výše bude ČNB minimálně slovně intervenovat,“ myslí si.

Zároveň by ho však ve zbytku roku nepřekvapil ani propad až k 25 CZK/EUR, ať už kvůli blížícímu se snižování sazeb, nebo odeznívání nákladové inflace, což potřebu silné koruny snižuje.

