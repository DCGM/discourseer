Izraelci převlečení za muslimky a doktory v nemocnici na Západním břehu zlikvidovali tři teroristy

Vojáci Izraelských obranných sil (IDF) převlečení za muslimské ženy a lékaře vtrhli v noci na úterý do nemocnice Ibn Síná ve městě Džanín na Západním břehu Jordánu a při zásahu zabili dva ozbrojence teroristického hnutí Hamás a jednoho člena Palestinského islámského džihádu. Na sítích záhy začalo kolovat video z bezpečnostních kamer, které izraelskou akci jako vystřiženou z akčního seriálu Fauda dokumentuje.


Záběry ukazují zhruba desítku vojáků IDF převlečených za muslimské ženy nebo doktory. Jeden z nich nese v jedné ruce pušku a ve druhé invalidní vozík, další převlečený za muslimku s bílým šátkem a černým oděvem míří společně s domnělým doktorem zbraní směrem do uličky.

Další skupinka převlečených Izraelců následně nařídí jednomu muži, aby si klekl na kolena a dal ruce za hlavu. Muže, který v této poloze zůstane až do konce videa, následně vojáci prošacují. Jeho další osud ovšem není znám.

Izraelská bezpečnostní služba Šin Bet, na jejíž prohlášení odkazuje list The Jerusalem Post (JP), uvedla, že během akce IDF zlikvidovaly 27letého Muhammada Džalama, který měl být zodpovědný za převoz zbraní a munice na okupovaný Západní břeh, jednoho řadového bojovníka Hamásu a také člena Palestinského islámského džihádu.

Džalam měl navíc nemocnici v Džanínu podle Šin Betu používat jako tajnou základnu, ve které měl plánovat podobný útok jako byl ten, ke kterému došlo v sobotu 7. října. Toto tvrzení ovšem nelze bezprostředně z dostupných zdrojů ověřit.

Hamás akci přiznává

Palestinské ministerstvo zdravotnictví, které řídí teroristické hnutí Hamás, uvedlo, že Izrael „zahájil palbu“ na odděleních nemocnice Ibn Síná (pojmenovaná po slavném středověkém perském lékaři Avicennovi) ve městě Džanín. Ministerstvo operaci odsoudilo a vyzvalo mezinárodní společenství, aby vyvinulo tlak na izraelskou armádu, aby podobné operace v nemocnicích zastavila.

Mluvčí nemocnice prohlásil, že nedošlo k žádné přestřelce, což naznačuje, že šlo o cílené zabití, píše JP.

Izrael ovšem tvrdí, že Hamás používá nemocnice k úkrytu nebo jako základnu operací. Armáda prokazatelně našla v blízkosti nemocnic podzemní tunely a tvrdí, že v areálu nemocnic lokalizovala zbraně a vozidla použitá při útoku ze 7. října, připomíná agentura The Associated Press (AP).

Izrael tak pokračuje v odvetných akcích, během kterých slibuje zničení Hamásu. K zahájení operace došlo krátce po útoku Hamásu na Izrael ze soboty 7. října, během kterého teroristé brutálně povraždili více než 1200 Izraelců, převážně civilistů. Dalších přes 260 bylo uneseno do Pásma Gazy, přes 130 rukojmí stále zůstává v zajetí.

