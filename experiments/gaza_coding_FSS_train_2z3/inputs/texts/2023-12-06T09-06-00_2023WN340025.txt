Při tvrdých bojích v Pásmu Gazy se podařilo objevit zbraně u škol

V pásmu Gazy pokračují ve středu tvrdé boje, uvedla izraelská armáda podle listu The Times of Israel. Nálety si vyžádaly desítky obětí. U dvou škol byly objeveny zbraně, dodala izraelská armáda.


Izraelské obranné síly (IDF) uvedly, že letectvo za poslední den podniklo 250 úderů na Pásmo Gazy. Zasáhnout se údajně povedlo několik operativců Hamásu a Islámského džihádu stejně jako infrastrukturu obou teroristických skupin.

Při bombardování Dajr Balahu zemřelo několik desítek lidí. „Za poslední hodinu jsme přijali 45 mučedníků izraelského bombardování,“ řekl v úterý agentuře Reuters ředitel nemocnici v Dajr Balahu Ejád Džabrí. Reportér agentury AP napočítal 34 těl. Záběry AP zachycují křičící ženy v horním patře rozbitého domu, zatímco muži vytahují z pod desky bezvládné tělo dítěte.

Podle svědků měla být zasažena i škola v Chán Junísu. Nedaleká Násirova nemocnice je přeplněná, zranění muži i děti leží v krvi za podlaze Podle palestinských úřadů, které v Pásmu Gazy kontroluje teroristický Hamás, od začátku úderů před dvěma měsíci zemřelo v Pásmu Gazy přes 16 200 lidí.

Zbraně ve školách

Tvrdých bojů se účastnily i izraelské pozemní jednotky, 7. obrněná brigáda spustila palbu na dvě odpalovací zařízení, která palestinští ozbrojenci použili pro úterní raketový útok na Izrael. Údajně měla být zničena.

Brigáda Kfir podle velení IDF zabila skupinu operativců Hamásu působících hned vedle školy na severu pásma. Krátce poté tam vojáci našli vstup do tunelu a zbraně. Zbraně našli vojáci i v další škole.

Tvrzení ani jedné ze stran nejde nezávisle ověřit. Cílem izraelské vojenské operace v Pásmu Gazy je zničení Hamásu a Islámského džihádu, které v sobotu 7. října zaútočily na Izrael a brutálně tam povraždily přes 1200 lidí, většinou civilistů. Dalších skoro 250 jich unesli. Část se jich minulý týden podařilo vyměnit během příměří za ženy a mladistvé z izraelských věznic.



