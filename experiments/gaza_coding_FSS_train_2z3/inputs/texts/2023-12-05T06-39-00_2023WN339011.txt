Zasáhli jsme v Libanonu pozice Hizballáhu, uvedla izraelská armáda

Izraelská armáda v noci na úterý uvedla, že v Libanonu zaútočila na pozice Íránem podporovaného hnutí Hizballáh. Podle ní se tak stalo v reakci na předchozí ostřelování izraelského území, informovala agentura DPA.


Izraelské stíhačky podle armády zasáhly zařízení Hizballáhu pro odpalování raket a cílem odvetného útoku Izraele byla také „teroristická infrastruktura a vojenská oblast“ v Libanonu.

Armáda již dříve uvedla, že při útocích z noci na pondělí byli lehce zraněni tři izraelští vojáci. Hizballáh se přihlásil k odpovědnosti za tento útok i za ostřelování dalších cílů.

Íránem financovaný a silně vyzbrojený Hizballáh podniká od 7. října, kdy vypukla válka mezi Izraelem a palestinským hnutím Hamás, téměř denně raketové útoky na izraelské pozice na severních hranicích Izraele. Ten naopak provádí letecké a dělostřelecké údery na jih Libanonu.

