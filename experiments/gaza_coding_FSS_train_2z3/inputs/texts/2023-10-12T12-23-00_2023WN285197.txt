Neodvracejte zrak. Izraelští politici ukazují drastické záběry z masakrů, včetně zavražděných dětí

Izraelští politici ukazují na sociálních sítích drastické záběry, které mají dokládat brutalitu útoků teroristického hnutí Hamás. Oficiální účet ministerstva zahraničí zveřejnil kompilaci záběrů, které od soboty kolují po sociálních sítích. Kancelář premiéra pak na síti X sdílela fotografie mrtvých dětí.


„Neodvracejte svůj zrak,“ stojí v příspěvku na oficiálním účtu státu Izrael, který spravuje tým izraelského ministerstva zahraničí.

Kompilace videí, kterou se Izrael snaží přiblížit hrůzy Hamásu, ukazuje několik zavražděných či unesených lidí, v jejichž přítomnosti bojovníci palestinského teroristického hnutí často provolávají arabské slovní spojení „Alláhu Akbar“, tedy Bůh je velký.

„Nebuďte necitliví vůči záběrům, které vidíte. Jsou to ženy. Děti. Miminka. Lidské bytosti. Upálené zaživa. Celé rodiny zmasakrované ve svých domovech. Děti mučené a zavražděné,“ píše se už ve středečním příspěvku státu Izrael.

O něco podobného se snaží i politici. Izraelský ministr obrany Jo'av Galant ve čtvrtek promítl svým protějškům ze zemí NATO brutální video z útoku Hamásu na civilisty.

Premiér Benjamin Netanjahu ukázal šéfovi americké diplomacie Antony Blinkenovi při jeho návštěvě Izraele tyto velmi drastické záběry mrtvých dětí na sociální síti X, které posléze sdílela jeho kancelář.

Blinken na tiskové konferenci po jednání s Netanjahuem hovořil o „krvavém dosahu Hamásu“ a Izraeli vyjádřil podporu.

Tisíce mrtvých

Od sobotního útoku teroristického hnutí Hamás podle izraelské veřejnoprávní televize Kan stoupla bilance obětí na nejméně 1300. Izraelská armáda zároveň informovala o tom, že identifikovala 97 unesených. Přesný počet rukojmích ovšem není známý. List The Times of Israel uvedl, že jich je zhruba 200.

Palestinské ministerstvo zdravotnictví, které má pod palcem Hamás, informovalo, že si izraelské ostřelování a nálety vyžádaly více než 1400 obětí a 6200 zraněných. Zemřít mělo i několik stovek dětí a šest zdravotníků.







