Hamás je pro Palestince největší autoritou, jeho podpora vzrostla, ukazuje průzkum

Sondáž mezi obyvateli Západního břehu Jordánu a Pásma Gazy ukazuje, že většina palestinského obyvatelstva považuje ozbrojený boj za nejefektivnější způsob, jak dosáhnout samostatného státu. Hamás se mezi Palestinci těší daleko větší podpoře než palestinská samospráva vedená Mahmúdem Abbásem.


Popularita hnutí Hamás od jeho útoku na Izrael dne 7. října mírně vzrostla, byť zůstává pod padesáti procenty, drtivá většina Palestinců považuje izraelskou vojenskou kampaň v Pásmu Gazy za válečné zločiny a jen minimum tamního obyvatelstva důvěřuje Spojeným státům či západoevropským zemím, že to s nimi myslí dobře.

Také tyto výsledky přinesl detailní průzkum názorů mezi palestinským obyvatelstvem provedený Palestinským centrem pro výzkum politiky (PCPSR). Organizace sídlící v Ramalláhu se na vzorku 1231 osob dotazovala na různé názory související jak s probíhajícím konfliktem, tak se širšími souvislostmi. Průzkum proběhl v listopadu a prosinci jak na Západním břehu Jordánu, tak v Pásmu Gazy.

Z nasbíraných dat lze usuzovat na radikalizaci části palestinské populace v souvislosti s konfliktem. Ukazuje to mimo jiné fakt, že nadpoloviční většina Palestinců považuje ozbrojený boj proti izraelské nadvládě za nejefektivnější způsob, jak dosáhnout „palestinských cílů“. Tento názor průzkum zčásti vyhodnocuje jako reakci na útoky židovských extremistů na Západním břehu.

Nadpoloviční většina Palestinců je také přesvědčena, že cílem izraelské vojenské operace v Pásmu Gazy je toto území zcela zdevastovat a obyvatele buď pozabíjet, nebo vyhnat.

Abbás a spol. nemají legitimitu

Podstatná je hluboká nedůvěra v to, že tzv. palestinská autonomie v čele s Mahmúdem Abbásem (která částečně spravuje Izraelem okupovaný Západní břeh Jordánu) je schopná pro Palestince něco podstatného udělat - Abbásem vedená strana Fatah má podporu jen asi 17 procent palestinské populace a tento podíl navíc v poslední době klesl.

Víra v to, že se v dohledné době podaří realizovat tzv. dvoustátní řešení (tj. vznik samostatného a mezinárodně uznaného Státu Palestina), sice mírně vzrostla, i tak však zůstává na úrovni pouhých 34 procent.

Z mezinárodního hlediska jen velmi málo Palestinců věří v to, že by jim nějak mohly pomoci USA či evropské státy. Většina obyvatel naopak má za to, že tyto země napomáhají Izraeli při páchání válečných zločinů v Pásmu Gazy. Z okolních států Palestinci vkládají největší naděje do Jemenu a Kataru.



