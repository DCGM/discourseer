Izraelské útoky na Džabáliju mají 195 obětí, tvrdí Hamás

Úřady v Pásmu Gazy upřesnily počet lidí, kteří přišli o život v důsledku izraelských útoků na uprchlický tábor Džabálija, na 195. Židovský stát údery na oblast přiznal, bomby ale podle tvrzení Izraelců mířily na podzemní tunely vybudované teroristickým hnutím Hamás.


Nejméně 195 Palestinců zemřelo při úterních a středečních izraelských útocích na uprchlický tábor Džabálija na severu Pásma Gazy. V noci na čtvrtek o tom podle agentury Reuters informovalo tiskové oddělení vlády Hamásu, radikálního palestinského hnutí, které Pásmo Gazy ovládá.

Podle stejného zdroje nejméně 777 lidí utrpělo zranění, pod troskami zřícených budov se má pohřešovat asi 120 lidí.

Izraelská armáda uvedla, že útoky byly namířeny proti vůdčím postavám Hamásu, které při nich přišly o život. Bomby prý zasáhly podzemní tunel vybudovaný Hamásem, v důsledku čehož se zřítilo několik okolních budov.

Tvrzení válčících stran nelze nezávisle ověřit.

Tábor Džabálija má zhruba 116 000 obyvatel a je největším z osmi uprchlických táborů v Pásmu Gazy. Nacházejí se v něm také tři školy, které spravuje OSN a které nyní poskytují nouzové přístřeší pro stovky rodin, jež musely opustit svá obydlí. V táboře žijí Palestinci, kteří byli nuceně vysídleni ze svých vesnic v roce 1948 v době vzniku Státu Izrael, a jejich potomci.

