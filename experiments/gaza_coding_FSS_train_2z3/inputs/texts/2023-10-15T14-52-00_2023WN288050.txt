Elektřina příští rok nikomu výrazně nezdraží, tvrdí Stanjura

Opětovné zavedení poplatků za obnovitelné zdroje energie a zvýšení distribučních poplatků se příští rok na cenách energií neprojeví. Nezvýší tak ani inflaci. V České televizi to v neděli prohlásil ministr financí Zbyněk Stanjura (ODS).


„Myslím si, že u nízkého napětí bude stejná cena jako nyní. Nikomu se nezvýší výrazně cena, průměrné zvýšení bude nula,“ řekl šéf státní kasy.

Ministr průmyslu a obchodu Jozef Síkela (za STAN) přitom nedávno odhadl růst cen až o deset procent. Tak víceméně potvrdil propočty Práva, podle nichž by mohla elektřina měsíčně zdražit až o 250 korun.

Podle Stanjury se tedy ceny energií neodrazí ani na inflaci. „Kdyby se zvýšila, tak ve spotřebitelském koši se to odrazí o 0,3 nebo 0,4 procenta. Ale jsou ještě úvahy, jestli nepoklesne cena silové složky elektřiny,“ okomentoval to šéf Národní rozpočtové rady Mojmír Hampl.

Naopak podle exministryně práce a sociálních věcí a poradkyně Českomoravské konfederace odborových svazů Jany Maláčové ke zdražení dojde a vliv na inflaci to mít bude.

Stanjura se pak vyjádřil i k rostoucím cenám ropy a plynu na mezinárodních trzích. Došlo k tomu podle něj kvůli situaci v Izraeli a pásmu Gazy, není to srovnatelné se situací na počátku loňského roku. „Proti tomu, co bylo v roce 2022, je to u plynu nízký výkyv. Tam jde podle mého spíše o cenu ropy. Tam uvidíme, jak zareaguje OPEC, zda se sníží nebo zvýší ceny ropy,“ řekl ministr.

K nasazení plošných opatření ale podle něj nedojde. „Ta jsou možná v okamžiku, kdy vás něco zaskočí, přijde neočekávaně a nemáte nástroje na adresnou pomoc,“ řekl s tím, že nyní jsou k dispozici nástroje pro adresná opatření, která jsou spravedlivější a efektivnější.

Letos podle Stanjury mimořádné výdaje státního rozpočtu na pomoc s energiemi budou mezi 110 a 120 miliardami korun. Mimořádné příjmy z windfall tax a dividendy ČEZ pak mezi 80 a 90 miliardami.

Spor o EET

Maláčová zkritizovala vládní konsolidační balíček, který v pátek prošel Sněmovnou. Nepřinese podle ní dostatečné příjmy rozpočtu, dopadne to na zaměstnance. Podle propočtu odborů pak povede příští rok k inflaci ve výši pěti až šesti procent, což je dvojnásobek odhadu ministerstva financí. „Daňové zatížení zaměstnanců je příliš velké,“ řekla a vyčetla vládě například zrušení elektronické evidence tržeb (EET), což podle ní poškozuje poctivé podnikatele. Změnit by se podle ní měl i daňový mix.

„My nechceme EET obnovit, protože jsme ho zrovna zrušili. Odhadovaný přínos byl tři až čtyři miliardy ročně a výdaje 1,5 miliardy ročně. Nefungovalo to,“ odmítl to Stanjura. Odhad inflace, který daly odbory, je podle něj zcestný. Je podle něj daleko vyšší, než odhadují všechny národní i mezinárodní instituce.



