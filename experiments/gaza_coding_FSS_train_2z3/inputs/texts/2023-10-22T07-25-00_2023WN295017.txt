Rakousko řeší od vypuknutí války v Gaze výrazný nárůst antisemitských útoků

Od začátku vyostření konfliktu mezi Izraelem a radikálním hnutím Hamás v Pásmu Gazy zaznamenalo Rakousko výrazný nárůst antisemitských incidentů, včetně „fyzických útoků, poškozování majetku a výhrůžek“. Uvádí to Izraelská kulturní obec (IKG) ve Vídni.


Jeden z incidentů je zachycen na videu zveřejněném v neděli na sociální síti X účtem Visegrád 24. Dva mladíci na záznamu strhávají izraelskou vlajku z budovy tamní synagogy.

Rakouská vláda se proto v pátek sešla na krizové schůzce, kde šéfové rakouských zpravodajských služeb informovali členy kabinetu kancléře Karla Nehammera o „drastickém vývoji bezpečnostní situace na Blízkém východě“, napsal zpravodajský web Euractiv s odvoláním na prohlášení rakouského obranného resortu. Za přítomnosti ministrů vnitra, obrany a zahraničí se poté jednalo o vzniklých bezpečnostních hrozbách na území Rakouska.

Krátce po prvních útocích Hamásu v Izraeli Rakousko, stejně jako Česká republika, Francie, Německo či Británie, rozhodlo o posílení ochrany židovských památek.

Podle středečního prohlášení IKG je „subjektivní pocit bezpečí“ v mnoha židovských komunitách vážně narušen.

Vídeň rovněž tento týden vyhlásila nejvyšší stupeň varování před terorismem v souvislosti se střelbou v centrální části Bruselu, kde Tunisan inklinující k islamistům zastřelil dva švédské fotbalové fanoušky.



