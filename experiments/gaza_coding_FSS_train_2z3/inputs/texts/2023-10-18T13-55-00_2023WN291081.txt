Čech, který přiletěl z Izraele: Vyprázdnilo se peklo

Že musí i s rodinou odletět do Prahy, si bývalý novinář Bedřich Kratochvíl (38), který už devět let žije v Izraeli, uvědomil v momentě, kdy poplach ohlásil raketový útok jen pět kilometrů od jeho domova.


„Izraelci si z raket nikdy tolik nedělali, mají hroší kůži. Ale to, co se stalo v sobotu 7. října, je bezprecedentní akt, který Izrael ještě nezažil. Nikdo to nečekal, ani ve snu jsme si nedokázali představit, že teroristé přijdou a bez skrupulí budou zabíjet ženy, děti, staré i mladé,“ vypráví muž, který minulý čtvrtek přiletěl s dalšími českými občany vládním speciálem v rámci repatriačního letu do Prahy.

Společně s ním přiletěla i jeho izraelská manželka Rotem a dvě děti ve věku pět let a jeden rok.

Výbuch přímo před sídlem firmy

V sobotu ráno, když útok Hamásu na Izrael začal, Kratochvíl, který pracuje v Tel Avivu v tiskařské firmě, bedlivě sledoval veškeré dění. „V neděli, kdy začal pracovní týden, jsem ještě zůstal kvůli dětem doma, ale v pondělí jsem už vyrazil do práce v Tel Avivu.

Další den vyhlásili poplach, museli jsme běžet do bunkru. Slyšeli jsme obrovskou ránu přímo nad sídlem naší firmy, všechno se roztřáslo. Vyběhli jsme ven a koukali na to, jak kolem padají šrapnely z rozstřelené rakety,“ popisoval dění.

I tehdy jej ale odletět z Izraele ještě nenapadlo. „Ve středu jsem ale slyšel, že poplach je jen pět kilometrů od naší vesnice, ve městě Chadera. To jsem si už uvědomil, že jsme v nebezpečí,“ řekl Kratochvíl. Na sociální síti si všiml upozornění ministerstva zahraničí, že organizuje repatriační lety.

„Nechtěl jsem, aby mé děti musely zažít poplach, běžet do bunkru. Navíc v den, kdy jsme se rozhodli, že poletíme, zavraždili v naší vesnici teroristé z Hamásu několik lidí, včetně dcery našeho souseda,“ řekl.

Na telefonní linku se Kratochvíl dovolal napodruhé. „Na lince byl milý úředník, hned věděl, o co jde. Ptal se jen na věk mých dětí,“ vzpomínal. Další den ve čtyři ráno už stál s rodinou na letišti, po příletu do Prahy si uvědomil, že třicet osm hodin nespal.

„Je to konec premiéra“

„Bylo to pro nás těžké. Já odletět nechtěl, bylo mi hloupé opouštět své lidi. Kamarády, širší rodinu,“ řekl Kratochvíl, který má izraelské občanství, a když mluví o Izraeli, používá zájmeno „my“.

„Těžké to bylo hlavně pro mou ženu, musela opustit rodiče i prarodiče. Nevíme, jak dlouho v Praze budeme, ale chci se vrátit, hned jak to půjde,“ řekl Právu Kratochvíl. Jak bude pokračovat izraelsko-palestinská válka, v tuto chvíli není možné předpovědět. Na obou stranách narůstají civilní oběti.

„Nikdo nechce zabíjet nevinné lidi, ale s Hamásem se musíme vypořádat. Já říkám, že v sobotu ráno se vyprázdnilo peklo. A tihle lidé se do toho pekla musí vrátit a na tom naše armáda pracuje,“ řekl Kratochvíl.

Útok Hamásu na Izrael je podle něj selhání nejen tajných služeb, ale i nejvyššího politického vedení Izraele. „Myslím, že je to konec premiéra Benjamina Netanjahua. Bezpečnost izraelských občanů je především jeho zodpovědnost a on to nezvládl,“ míní Kratochvíl.



