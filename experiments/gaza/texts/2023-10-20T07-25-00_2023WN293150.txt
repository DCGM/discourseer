Propustili jsme dvě americká rukojmí, matku s dcerou, oznámil Hamás

Palestinské radikální hnutí Hamás oznámilo, že „z humanitárních důvodů“ propustilo dvě americká rukojmí. Podle agentury Reuters jde o matku s dcerou, které se na svobodu dostaly díky katarskému zprostředkování.


Podle webu listu The Jerusalem Post propuštění obou rukojmí, Judit Ra’ananové a její osmnáctileté dcery Natalie, už potvrdily zdroje blízké vyjednávání za zprostředkování Kataru. Dvojice byla držena v zajetí v Gaze.

Podle webu by teď měl být předány zástupcům Mezinárodního červeného kříže, kteří je odvezou do Egypta a poté do Izraele.

„Propuštění rukojmí je výsledkem vyjednávání za zprostředkování Kataru. Je to také důkaz pro Američany a lidi na celém světě, že výroky (amerického prezidenta) Joea Bidena a jeho fašistické administrativy jsou lživé a nepodložené,“ řekl mluvčí Hamásu Abú Ubajdá.

Biden ve svých prohlášeních připodobňoval krvavé činy Hamásu k počínání Islámského státu.

Judit Ra’ananová s dcerou Natalií přijela do Izraele, aby oslavila 85. narozeniny jednoho ze svých příbuzných. Po krvavém útoku Hamásu na Izrael se jejich rodina i židovská komunita na severním předměstí Chicaga, kde žijí, obávala, že jsou mezi rukojmími, které teroristé unesli. Byly v Nahal Oz, kibucu necelé dva kilometry od hranice Pásma Gazy.

„Judit, myslíme na tebe. O vaší odolnosti, vaší naději, vaší lásce, vaší štědrosti, vaší víře a síle,“ řekla Jehudis Hechtová, manželka rabína, která se s rodinou Ra’ananových přátelí, když se dozvěděla o tom, že Hamás pravděpodobně odvlekl obě ženy do Gazy.

Hamás při útoku na Izrael ze 7. října do Pásma Gazy podle Reuters unesl kolem 200 rukojmí, z toho bylo nejméně 13 Američanů. Dalších 50 rukojmí mají jiné radikální skupiny v Pásmu Gazy, uvedl Abú Ubajdá. Přes 20 rukojmí podle islamistů zabily izraelské nálety.



