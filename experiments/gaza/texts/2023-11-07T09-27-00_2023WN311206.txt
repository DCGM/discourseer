Dívka ve Francii strhla muži z hlavy jarmulku a vykřikovala antisemitská hesla. Dostala pět měsíců

Francouzský soud uložil pětiměsíční trest osmnáctileté ženě za to, že v Avignonu plivala na jarmulku (kipu) muže, který měl tuto židovskou pokrývku hlavy. Podle soudu to byl antisemitský čin. Úřady varují před růstem protižidovských nálad, na neděli je svolán průvod proti antisemitismu.


Muž židovského vyznání šel ve čtvrtek v Avignonu do pekárny, na hlavě měl jarmulku a přes ni kšiltovku. Když vycházel z obchodu, dvě ženy ho napadly a obě pokrývky hlavy spadly na zem. Jedna z nich poté po kipě s židovskou hvězdou plivala, šlapala a vykřikovala antisemitská hesla.

Žena, která teprve nedávno dosáhla plnoletosti, byla za podobné činy odsouzena už v lednu. Trest si podle pondělního verdiktu odpyká s elektronickým náramkem.

Hákové kříže a letáky volající po dominanci bílé rasy

Úřady rovněž prošetřují distribuci desítek antisemitských, homofobních a rasistických letáků na východě Francie. Tiskoviny s hákovým křížem vyzývaly k „opětovnému nastolení dominance bílé rasy“.

Tři obyvatelé obce Belfort leták, který našli ve svých schránkách, donesli místnímu starostovi. Podobné letáky se objevily v jiných částech Francie už v červnu a v červenci.

Ve Francii za poslední měsíc prudce vzrostl počet antisemitských činů, bylo jich přes 1000. Nárůst vyprovokoval útok radikálního palestinského hnutí Hamás na Izrael a následné bombardování a pozemní operace izraelské armády vedené proti Hamásu v Pásmu Gazy.

Antisemitismus

Antisemitismus je negativní postoj až nenávist vůči Židům či židovské víře (judaismu). Původ slova sahá do 19. století, poprvé jej nejspíše použil v roce 1860 židovský učenec Moritz Steinschneider ve slovním spojení antisemitské předsudky v souvislosti s myšlenkami francouzského filozofa Ernesta Renana o nadřazenosti árijské rasy nad semitskou.

Později se termín objevoval v německé nacionalistické literatuře a byl namířen výhradně proti lidem židovského původu či vyznání, ačkoliv zdánlivě odkazuje na Semity obecně. Termín Semité (odvozen od biblického Šéma) je označení pro národy hovořící semitským jazykem, tedy například hebrejsky či arabsky. Vzhledem k historickému vývoji pojmu antisemitismus tak mohou být paradoxně za antisemity označeni i Arabové, byť jsou sami Semité.

Na sociálních sítích se také objevilo video ženy, která strhává plakáty s fotografiemi lidí unesených hnutím Hamás a dalšími organizacemi do Pásma Gazy. Francouzské ministerstvo zahraničí v úterý oznámilo, že případ interně prošetřuje; žena na záběrech je jeho bývalá spolupracovnice, odbornice na Blízký východ.

„Mezi unesenými je několik francouzských občanů, velmi pravděpodobně i několik nezletilých,“ uvedlo ministerstvo zahraničí. Stržení plakátů je podle něj „naprosto nedůstojné“. Unesených je přes 240.

Předsedové obou komor francouzského parlamentu Gérard Larcher a Yaël Braunová-Pivetová na nedělní odpoledne svolali do centra Paříže velký průvod proti antisemitismu.



