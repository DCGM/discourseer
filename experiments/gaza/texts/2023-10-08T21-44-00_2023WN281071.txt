Válka nebude, ujišťovali před týdnem agenti

Odpověď na otázku, jak je možné, že operace Hamásu zastihla Izrael tak katastrofálně nepřepravený, se skrývá mimo jiné v odhalení, které přinesl v neděli izraelský list Ha’a rec.


Izraelští představitelé podle Ha’arecu dospěli k mylnému závěru, že Hamás nemá zájem vyprovokovat plnohodnotnou válku s Izraelem.

„Hamás se chtěl vyhnout plnohodnotné válce s Izraelem,“ sdělovala analýza rozvědky Mossad i kontrarozvědky Šin bet, přičemž agenti netušili zhola nic o plánech kombinovaného raketového útoku a náletů.

Stejné hodnocení dospělo k závěru, že Hamás nechce „ohrozit minulé úspěchy, které zlepšily život obyvatel Gazy“, podotkl Ha’arec s odkazem na ekonomické pobídky, které Izrael nabídl Gaze ke zmírnění napětí. Šlo například o pracovní povolení.

Některá izraelská média útok bez okolků odsoudila jako nejhorší bezpečnostní selhání Izraele za posledních 50 let - od podzimu 1973, kdy během tzv. jomkipurské války Egypt a Sýrie zprvu zaskočily židovský stát masivní ofenzívou - a varovala, že ani úplné zničení Gazy a smrt celého vedení Hamásu jej nedokáže napravit, upozornil britský web The Telegraph.

„Netanjahuova bezohlednost přivedla Izrael do války,“ stálo v titulku sloupku Yossiho Vertera, v němž novinář Ha’arecu zkritizoval izraelského premiéra.

„I kdyby byla zničena celá Gaza, a to není třeba, a i kdyby se v uličkách válely hlavy všech vůdců Hamásu, největší bezpečnostní selhání od roku 1973 to nevynahradí. Hořkou pachuť debaklu to neosladí a šok z počtu zabitých a unesených nezmírní,“ napsal.

Cukr a bič neuspěly

Izrael po léta používal v Gaze přístup cukru a biče, kdy vyvažoval vojenskou konfrontaci s Hamásem zmírňováním ekonomických omezení. To zahrnovalo tisíce povolení, která umožňovala lidem z Gazy přecházet do Izraele za prací.

Tato strategie vycházela z přesvědčení, že Hamás si přeje omezit přímou konfrontaci s Izraelem na minimum, přičemž hlavním zdrojem raketové palby a dalších eskalací se stávají jiné skupiny v Gaze, jako je Islámský džihád.

„Šlo o selhání zpravodajských služeb, jinak to ani být nemohlo,“ řekl Jonathan Panikoff, bývalý vysoký americký činitel a analytik think tanku Atlantic Council.

Rozpolcení a Rijád

Televize ARD připomněla, že mezi Palestinci a Izraelem to vřelo už delší dobu. „Bojuje se po několika letech stupňujícího se palestinsko-izraelského násilí, které je podněcováno snahou Izraele rozšiřovat židovské osady na palestinském Západním břehu Jordánu,“ podotkla televize.

Radikálové se také pokusili využít rozdělení židovské společnosti poté, co snahy Benjamina Netanjahua podřídit si soudnictví vyvolaly masové protesty. Ty se prozatím podařilo zlomit a do služby se hlásí i protestující armádní záložníci, včetně de facto nenahraditelných pilotů.

Podle Natana Sachse, ředitele Centra pro blízkovýchodní politiku při Brookings Institution, může jít také o reakci na izraelské diplomatické snahy - zejména sblížení se Saúdskou Arábií.

