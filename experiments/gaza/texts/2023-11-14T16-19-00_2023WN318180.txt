USA a Británie uvalily další sankce na vůdce Hamásu, EU zatím nic

Třetí sérií sankcí na nejvyšší představitele teroristického hnutí Hamás a jeho spojence z Palestinského islámského džihádu uvalily Spojené státy a Británie. Sankce pro ně znamenají zákaz cestování do obou zemí či zmrazení veškerých majetků, které v USA a Británii vlastní podílem větším než 50 procent.


Americké ministerstvo financí na svém webu oznámilo, že sankce cílí na vůdce organizace a její finanční představitele. Na jeho seznamu figuruje například jeden z vůdců Hamásu Mahmúd Zahar nebo Nasser Abú Šaríf, zástupce Palestinského islámského džihádu v Íránu a finanční šéf organizace. S Íránem podle amerického ministerstva jednal o finanční podpoře, dodávkách zbraní i výcviku bojovníků.

Na britský sankční seznam v úterý přibylo šest lidí. Mezi nimi je například Jahjá Sinvár, vůdce Hamásu, který byl podle zpráv izraelské armády z minulého týdne v Pásmu Gazy „izolován ve svém bunkru“, nebo Muhammad Dajf, který 7. října ohlásil krvavé útoky na Izrael a vyzval všechny Palestince a ozbrojence v sousedním Libanonu, aby se k útoku na židovský stát připojili.

Sankce pro postižené znamenají zákaz cestování do USA i Británie, zmrazení veškerých majetků, které v zemích vlastní podílem větším než 50 procent, a v případě Spojených států postihy zakazují všem Američanům, lidem na jejich půdě i finančním institucím se sankcionovanými osobami provádět jakékoliv transakce.

Spojené státy, Británie, ale i Evropská unie Hamás považují za teroristickou organizaci. Evropská unie však, na rozdíl USA nebo Japonska, na Hamás v reakci na jeho říjnový útok na židovský stát nové sankce neuvalila.

Portugalský ministr zahraničí Joao Gomes Cravinho například sankce označil za „diverzní taktiku“ vůči širší otázce státnosti Palestiny.

„Větší otázkou je vývoj na Blízkém východě, na kterém už Hamás nebude existovat. Toho ale nikdo nedocílí kombinací vojenských operací a sankcí. Musí to být výsledek dohody, která Palestincům zajistí vlastní stát uznaný mezinárodním společenstvím,“ citoval server Politico šéfa portugalské diplomacie.



