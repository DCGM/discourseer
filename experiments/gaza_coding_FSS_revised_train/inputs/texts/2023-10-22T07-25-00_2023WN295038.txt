Izrael přiznal, že výstřel z jeho tanku omylem zasáhl egyptské vojáky

Izraelská armáda uvedla, že výstřel z jejího tanku v neděli omylem zasáhl egyptskou pozici poblíž hranice Egypta s palestinským Pásmem Gazy a s Izraelem. Informovala o tom agentura Reuters.



Mluvčí egyptské armády řekl, že členové pohraniční stráže utrpěli lehká zranění, když je zasáhly střepiny granátu vypáleného z izraelského tanku.

„Izraelský armádní tank omylem zasáhl egyptskou pozici poblíž hranice v sektoru Kerem Šalom,“ napsala izraelská armáda v prohlášení. Vyjádřila politování a uvedla, že incident je předmětem vyšetřování.

Izrael již dva týdny podniká nálety na Pásmo Gazy, které ovládá palestinské radikální hnutí Hamás. Bombardování je odvetou za krvavý útok Hamásu na izraelské území ze 7. října. Izraelská armáda se rovněž chystá na pravděpodobnou pozemní invazi do Pásma Gazy.



