Hamás děkuje Putinovi, pustí navíc dvě rukojmí s ruským pasem

Hamás ve středu propustí nad rámec dohody s Izraelem ještě dvě rukojmí s ruským občanstvím. Podle izraelské veřejnoprávní stanice Kan to oznámil představitel palestinské teroristické organizace Músá Abú Marzúk s tím, že gesto je „oceněním“ postoje ruského prezidenta Vladimira Putina k probíhajícímu konfliktu. Kreml na rozdíl od západních zemí Hamás nezařadil na seznam teroristických organizací a zůstává s ním v přímém kontaktu.


Dva ruští občané mají být propuštěni ve středu stejně jako dalších deset Izraelců, kteří se dostanou na svobodu v rámci dohody o dočasném příměří mezi Izraelem a Hamásem, kterou zprostředkovaly USA, Egypt a Katar. Není přitom jasné, zda dvě rukojmí s ruským pasem mají také izraelské občanství, podotkl web The Times of Israel.

Ten připomněl, že příbuzní izraelsko-ruských rukojmích, které Hamás drží v zajetí v Pásmu Gazy, se tento týden vydali do Moskvy, aby požádali Kreml o pomoc s propuštěním jejich blízkých. V neděli Hamás propustil Roniho Krivoje, kterého zajal na hudebním festivalu poblíž Pásma Gazy.

Pětadvacetiletý Krivoj s izraelsko-ruským občanstvím je zatím jediným dospělým mužem z Izraele, kterého palestinští teroristé propustili. I jeho propuštění bylo nezávislé na dohodě mezi Hamásem a Izraelem, delegaci představitelů palestinské teroristické organizace přijali v Moskvě koncem října.



