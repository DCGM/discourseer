Syrská média obviňují Izrael z útoku na obytnou budovu v Damašku

V hlavním městě Sýrie byly slyšet exploze, uvedla místní média. Podle státní tiskové agentury SANA šlo pravděpodobně o izraelský útok namířený na objekt na západě metropole. Podle zdroje z prosyrské opoziční aliance, na který se odvolává agentura Reuters, byl při útoku zabit představitel íránských revolučních gard.


„Izraelský útok se zaměřil na obytnou budovu v damašské čtvrti Mazza,“ uvedla SANA.

Podle zdroje Reuters byl útok zaměřen na několikapatrovou budovu, která sloužila íránským poradcům podporujícím syrskou vládu. Budova byla srovnána se zemí. Kromě jednoho zabitého příslušníka íránských revolučních gard bylo několik dalších lidí zraněno.

Izrael opakovaně útočí především na cíle na západě Sýrie. Snaží se zabránit tomu, aby Írán v regionu rozšířil svůj vojenský vliv prostřednictvím milic. Častým cílem izraelských úderů jsou dodávky zbraní z Íránu či systémy protivzdušné obrany.



