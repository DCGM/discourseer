Biden: Na příměří není čas, dokud nejsou na svobodě rukojmí

Americký prezident Joe Biden v pondělí večer řekl, že nebude uvažovat o příměří ve válce s Hamásem, dokud nebudou propuštěni všichni rukojmí.


„Měli bychom mít rukojmí na svobodě. A až pak můžeme jednat,“ odpověděl podle deníku USA Today Biden novinářům na dotaz ohledně případného příměří výměnou a propuštění rukojmí, mezi nimiž jsou zřejmě i Američané.

Část liberálních demokratů v Kongresu naléhá na Bidena, který po útoku Hamásu plně stojí za Izraelem, aby se domluvilo příměří kvůli narůstajícímu počtu obětí bombardování v Pásmu Gazy, kam se za bojů těžko dodává potřebná pomoc.

Mluvčí amerického ministerstva zahraničí to ale odmítl. Jakékoli příměří by podle něj dalo Hamásu možnost si oddechnout, dovybavit se a být připraven pokračovat v teroristických útocích na Izrael.

„Můžete zcela jasně pochopit, proč je to nepřijatelná situace pro Izrael a byla by nepřijatelná pro jakoukoli zemi, které se stala terčem tak brutálního teroristického útoku,“ uvedl mluvčí.

Hamás v pondělí večer po zprostředkování Katarem propustil dvě americko-izraelské rukojmí. Nyní se mluví o tom, že se usiluje o propuštění až 50 osob ze zajetí Hamásu, které mají dvojí občanství.



