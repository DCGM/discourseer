Na hudebním festivalu v Izraeli zabili teroristé přes 250 lidí

Místem zřejmě nejhoršího masakru během víkendového útoku radikálů z Hamásu na Izrael se stal hudební festival poblíž Pásma Gazy, kde extremisté zabili přes 250 lidí. Výpovědi přeživších přinesla britská zpravodajská televize BBC.


Že se něco děje, věděla návštěvnice festivalu Ortel v momentě, kdy se v sobotu brzy ráno rozezněly sirény varující před raketami z Pásma Gazy. Krátce poté se začala ozývat také střelba.

„Vypnuli elektřinu a zničehonic se v areálu objevili ozbrojenci a začali střílet všemi směry,“ řekla Ortel izraelské televizi Channel 12. „Padesát teroristů oblečených ve vojenských uniformách přijelo v dodávkách,“ dodala.

Lidé se z místa snažili uprchnout a odjet auty, ale tam už čekaly džípy plné ozbrojenců. „Stříleli dávkami a my jsme se dostali do bodu, kdy všichni zastavili svá vozidla a začali utíkat. Schovala jsem se do stromu, takového keře, a oni začali střílet na lidi,“ uvedla dále Ortel.

Dodala, že z místa svého úkrytu viděla masy zraněných lidí poházených všude kolem. „Já byla v keři a snažila se pochopit, co se děje,“ řekla Ortel, kterou cituje BBC.

Krvavý festival

Festival Supernova, jehož součástí byla tři pódia, kemp, bar a jídelna, se uskutečnil v Negevské poušti u kibucu Re'im, který leží jen pár kilometrů od Pásma Gazy. „Nastal čas, kdy se celá rodina opět sejde,“ lákali na něj organizátoři před jeho zahájením. „A jaká to bude zábava!“ psali, aniž by tušili, že se promění v horor.

Další účastník festivalu Adam Barel vypověděl, že si byl vědom toho, že se v oblasti mohou objevit rakety, střelba pro něj ale byla šokem. Stejně jako řada ostatních se snažil ujet autem, a když to nešlo, tak vystoupil a běžel. „Schovali jsme se. Každý běžel někam jinam,“ uvedl Adam.

Ujet autem se pokoušela také Ester Borochová, ale někdo do ní narazil, tak musela dál pěšky. Za chvíli jel okolo mladý muž, který jí řekl, ať si nastoupí. Krátce poté, co to udělala, ho někdo zastřelil. Ester pak hodiny předstírala, že je mrtvá, než ji zachránila izraelská armáda.

Plazili se do bezpečí

Hodiny se v keřích skrývala také Ortel. „Přepnula jsem svůj telefon do tichého režimu a pak jsem se plazila pomerančovníkovým hájem,“ řekla. „Střely létaly nade mnou,“ vylíčila.

„Byl to masakr,“ vzpomínal zase záchranář Janiv, který na místě zasahoval. „Nikdy jsem neviděl nic takového. Bylo to plánované přepadení. Když lidé prchali únikovými východy, čekaly na ně skupinky teroristů a začaly je prostě zabíjet.“ Je přesvědčen o tom, že o akci, na níž bylo asi 3000 lidí, museli mít teroristé dopředu dobré informace.

Celkem si útok palestinských radikálů na jihu Izraele vyžádal přes 700 obětí a více než 2300 zraněných.

Mezi mrtvými je i řada cizinců, včetně několika Američanů, jak v noci na dnešek potvrdily tamní úřady.

