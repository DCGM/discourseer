Musk vulgárně zaútočil na inzerenty. Pokud X zkrachuje, bude to prý jejich vina

Majitel sociální sítě X (dříve Twitter) Elon Musk se nevybíravě opřel do firem, které přestaly na jeho platformě kvůli antisemitskému obsahu inzerovat, když jim vzkázal: „Jděte do pr…“ Pokud X zbankrotuje, půjde to podle něj na jejich vrub. Upozornila na to agentura Reuters.


Nejbohatší muž světa se do firem, jako jsou Walt Disney, Comcast nebo Warner Bros. Discovery, ostře pustil během středečního rozhovoru na konferenci pořádané listem The New York Times (NYT).

Během rozhovoru se nejprve omluvil za to, že v polovině listopadu reagoval na příspěvek, podle kterého Židé podporují „nenávist vůči bělochům“. „Říkáš naprostou pravdu,“ napsal tehdy Musk autorovi příspěvku.

Za to sklidil nejen u firem, ale i například v Bílém domě kritiku. Posléze následovalo stopnutí inzerce na X ze strany řady známých společností.

Jak ale středeční rozhovor pokračoval, 52letý miliardář, který před pár dny navštívil Izrael a podpořil židovský stát v boji proti Hamásu, odmítl, že by byl antisemitou. Řekl, že by si zadavatelé reklamy neměli myslet, že ho mohou vydírat. Opakovaně přitom použil výraz „Go fuck yourselves“, kterým je poslal „někam“.

„Jděte. Do pr… Je to jasné? Doufám, že ano,“ vzkázal Musk a dodal: „Ahoj, Bobe, jestli jsi v publiku,“ čímž narážel na osobu Roberta Igera, šéfa zábavního giganta Walta Disneyho, který své reklamy ze sociální sítě X stáhl. Iger krok okomentoval slovy, že po Muskově reakci na zmíněný antisemitský příspěvek cítil, že spojení s X nebylo pro společnost pozitivní.

Jeden příspěvek za 1,7 miliardy

NYT minulý týden napsal, že síť X může kvůli Muskovu protižidovskému příspěvku do konce roku přijít o příjmy z reklamy ve výši až 75 milionů dolarů (1,7 miliardy korun).

Muskův slovní útok na firmy jen dál stupňuje tlak na X a na vedení firmy, konkrétně na výkonnou ředitelku Lindu Yaccarinovou, kterou Musk do funkce sám dosadil, píše Reuters.

Sám zakladatel automobilky Tesla dodal, že jeho sociální síť, kterou zhruba před rokem za 44 miliard dolarů (980 miliard Kč) pod starým názvem Twitter koupil, by mohla finančně selhat, a to právě kvůli inzerentům. „A to bude bankrot společnosti a to bude vědět každý na světě,“ obvinil společnosti, které stáhly reklamu, z případných finančních potíží.



