Teroristi z Hamásu měli přesné plány útoku na každý kibuc

Přesný plán, jak obsadit kibuc či jak zajmout rukojmí, a obecné operační zásady teroristů z palestinského hnutí Hamás byly nalezeny u těl útočníků, které po útoku ze 7. října zlikvidovaly izraelské bezpečnostní síly. Dokumenty překvapí svou propracovaností, ukazují pečlivou přípravu úderných skupin teroristů. „Ukažte sílu. Nedávejte najevo slabost nebo strach,“ zní jedno z doporučení pro únosce, kteří dostali například přesné instrukce, jak a kde svázat své oběti.


(od zvláštního zpravodaje)

Z dokumentů je zřejmé, že jedna ze skupin měla za úkol zaútočit a převzít kontrolu nad kibucem Sa´ad se zvláštním důrazem na zajetí rukojmích. Měla přitom pomocí výbušnin způsobit případným obráncům kibucu co největší množství ztrát.

Plány také obsahují velmi podrobnou „situační zprávu z kibucu“. Z ní je patrné, že za bezpečnost kibucu je odpovědná izraelská armáda, konkrétně brigáda Gefen.

Obyvatele kibucu, jejich majetek a návštěvníky má za úkol chránit bezpečnostní agentura. Teroristé podle dokumentu měli k dispozici také informace o ostraze, střídání jejich směn a kamerách či radarech rozmístěných kolem kibucu.

Na mapách, které dokumenty obsahují, je také vyznačeno, kde konkrétně útočníci prolomí plot kibucu Sa´ad. Jednoznačně je také popsáno rozdělení úkolů mezi útočící „buňky“.

„Musíte zastřelit co nejvíce lidí, vzít rukojmí a některé z nich odvézt pomocí získaných aut do Pásma Gazy,“ zní jednoznačný rozkaz.

Pro boj má buňka číslo 1 tyto úkoly: na určeném místě porušit plot, zničit strážní stanoviště u brány kibucu, obsadit hlavní kancelář kibucu a jídelnu.

Pak má podle plánu shromáždit v jídelně rukojmí a některé z nich „připravit“ na převoz do Pásma Gazy. Měla také obsadit školu. Buňka číslo 2 měla za úkol především zabezpečit „akci“ před údery ze vzduchu.

Pohyb v malých konvojích

Teroristé z Hamásu měli také naprosto přesné instrukce, jak se pohybovat. Šlo o kolonu čtyř motocyklů vpředu, jejich prvořadným úkolem byla obrana konvoje.

Následovat měly další dva motocykly, pak džíp a ještě dva motocykly. Konvoj měl mít délku zhruba 125 metrů.

Získané dokumenty také obsahují obecné operační zásady teroristů pro „práci“ s rukojmími. Děsivé jsou především instrukce, jak a kde spoutat rukojmí, jak použít výhrůžky a sedativa, aby unesení přestali klást odpor.

Radí také hned zpočátku oddělit ženy a děti a zabít všechny „problematické“ zajatce, především ty, kteří se „vzpouzejí“. Únosci mají za úkol také donutit rukojmí, aby prozradili svou identitu.

„Ukažte sílu. Nedávejte najevo slabost nebo strach,“ zní jedno z doporučení. Zároveň také mají teroristé podle instrukcí získat co nejvíce rukojmích použitelných jako živé štíty. Komunikovat mají získanými mobily připojenými k izraelské síti.

Instrukce také obsahují několik „praktických“ doporučení. Útočníci mají v napadeném místě získat co nejvíce jídla a pití.

Získané zásoby mají roztřídit a používat výhradně pro svou potřebu. „Nepoužívejte své vlastní zásoby pro živení rukojmích, vyjma vysloveně nouzových situací,“ zní další z hrůzných doporučení.

Izraelský prezident Jicchak Herzog řekl, že Hamás při útoku na jeho zemi plánoval proti civilistům použít i vysoce jedovaté látky na bázi kyanidu. U jednoho z útočníků se podle něj našel USB disk s podrobnými instrukcemi na výrobu chemických zbraní.

Hamás překvapivě zaútočil na Izrael 7. října. Na území židovského státu zabil 1400 lidí, další vzal jako rukojmí. Těch se podle nejnovějších informací izraelské armády nachází v Pásmu Gazy celkem 222. Vedle Izraelců jsou mezi nimi také cizinci.

Odvetné izraelské ostřelování a bombardování má podle palestinských úřadů v Pásmu Gazy více než 5000 obětí a 15 tisíc zraněných.







