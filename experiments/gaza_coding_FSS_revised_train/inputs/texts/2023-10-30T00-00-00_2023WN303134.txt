Rodina potvrdila smrt Shani, jejíž bezvládné tělo teroristé vozili po Gaze

Dvaadvacetiletá Shani Louková, s jejímž bezvládným tělem na korbě automobilu natočili palestinští teroristé v Gaze hrozivé video, je mrtvá. Smrt dívky oznámila její rodině izraelská armáda s tím, že část její lebky byla nalezena v pondělí. Přesné okolnosti smrti dívky s izraelsko-německým občanstvím zatím známé nejsou.


„Bohužel jsme dostali zprávu, že moje dcera už nežije,“ řekla Shaniina matka Ricarda německé n-tv. „Jsou to hrozné zprávy, ale alespoň už teď máme jistotu,“ řekla žena, která po dřívějším zveřejnění videa s bezvládným tělem své dcery tvrdila, že její Shani by mohla být naživu v nemocnici v Pásmu Gazy.

Rodina dostala zprávu o smrti dívky od izraelské armády s tím, že byla nalezena kost spodiny lebeční, která se shoduje se vzorky DNA, které kvůli identifikaci poskytli příbuzní Loukové. Vzhledem k tomu, že bez nalezené kosti je život nemožný, došly izraelské úřady k nevyhnutelnému závěru, že dívka je mrtvá, informoval web The Jerusalem Post.

Záběry, na nichž napůl vysvlečené bezvládné tělo Loukové vozí na korbě automobilu skupina palestinských ozbrojenců ulicemi Gazy, se staly jedním ze symbolů brutality útoku Hamásu v jižním Izraeli ze 7. října.

Video se objevilo na sociálních sítích krátce poté, co teroristé vpadli na hudební festival Supernova poblíž kibucu Re’im, jehož se Louková se svými přáteli zúčastnila. Podle izraelských zdrojů bylo jen na tomto místě zabito přes 260 civilistů a množství dalších lidí bylo odvlečeno do Pásma Gazy.

Německá média už dříve informovala, že po únosu Loukové kdosi v Gaze používal její kreditní kartu. Unesen byl zřejmě také její přítel, Mexičan jménem Orión Hernández Radoux, po útoku na zmíněný hudební festival bylo z jeho telefonu odesláno několik zpráv v arabštině, podotkl web The Jerusalem Post.







