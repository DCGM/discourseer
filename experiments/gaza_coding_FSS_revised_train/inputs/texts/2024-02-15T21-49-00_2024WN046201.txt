Húsíové zasáhli další nákladní loď

Jemenští rebelové z kmene Húsíů zaútočili na nákladní loď Lycavitos plující v Adenském zálivu. Plavidlo podle nich patří britskému vlastníkovi. Web listu Daily Mail uvedl, že Lycavitos pluje pod vlajkou Barbadosu z japonského přístavu Mizušima do Suezského průplavu.


„Jemenské námořnictvo zakročilo v Adenském zálivu proti britskému plavidlu Lycavitos, které zasáhly jeho protilodní střely,“ oznámil húsijský mluvčí Jahjá Saría na televizním kanále Al-Masirah, který rebelové kontrolují. Dodal, že „útoky na spojence Izraele v Rudém a Arabské moři budou pokračovat tak dlouho, dokud v Pásmu Gazy nezavládne klid zbraní“.

Lycavitos podle Daily Mail vlastní firma Helikon Shipping Enterprises, která má kanceláře v Londýně, Aténách a čínském Ta-Lienu.

Britská námořní bezpečnostní firma Ambrey uvedla, že zmíněná nákladní loď utrpěla „menší škody poté, co nedaleko ní vybuchla raketa“. Posádka přitom nebyla zraněna, informovala Ambrey.

Húsíové, spojenci šíitského Íránu, ovládají velkou část Jemenu na severozápadě země včetně většiny pobřeží Rudého moře. Od poloviny listopadu útočí raketami a drony na obchodní lodě plavící se na této klíčové námořní trase včetně průlivu Báb al-Mandab. Tvrdí, že útoky jsou reakcí na válku Izraele v Pásmu Gazy, a míří jen na lodě, které mají nějakou vazbu na Izrael nebo plují do izraelských přístavů.

Útoky už ale přiměly USA a Británii v rámci operace Prosperity Guardian provést pomocí letadel, dronů, ponorek a lodí opakované údery na húsijské pozice s cílem zajistit svobodu plavby a chránit lodě v Rudém moři.

Kvůli akcím jemenských rebelů ale mnohé přepravní společnosti zastavily plavbu ve vodách Rudého moře a rozhodly se pro delší a dražší trasu kolem Afriky. Lodní doprava kontejnerů tak podle Daily Mail podražila o více než 300 procent.



