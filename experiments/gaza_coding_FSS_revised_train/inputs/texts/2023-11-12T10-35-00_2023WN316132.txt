Židovská škola v Montrealu se stala terčem střelby. Už podruhé za týden

Neznámý pachatel střílel v noci na neděli na židovskou školu v Montrealu v kanadské provincii Québec. Ta se stala terčem útoku už v noci na čtvrtek, celkově jde v tomto městě nejméně o třetí podobný incident za méně než týden. Všechny incidenty se zatím obešly bez zranění.


Hlášení o další střelbě u židovské náboženské školy (ješiva gedola) v Montrealu dostali kanadští policisté okolo páté hodiny ranní tamního času.

Když policisté dorazili na místo, našli stopy po kulkách na budově a poblíž ležící nábojnice, informovala stanice CBC. Svědci podle policie stačili zahlédnout, jak od místa střelby ujíždí vozidlo.

„Chtějí do naší komunity zasít strach,“ reagoval Mayer Feig, člen Rady chasidských Židů v Québecu.

„Tyhle věci musí skončit. Tady v Québecu, v Kanadě nebo Montrealu to nemá místo, tohle nejsme my. Tisíce mil daleko se odehrává konflikt, netahejte ho sem,“ vzkázal.

„Je to odporné gesto a nebudeme akceptovat, že Montreal je dějištěm takových činů,“ napsala starostka města Valérie Planteová na sociální síti X.

„Policie je plně mobilizována, aby objasnila tuto událost a našla viníky. Rozhodně musíme bojovat proti antisemitismu. Všichni obyvatelé Montrealu mají právo cítit se bezpečně,“ dodala.

Zmíněná škola byla terčem střelby už v noci na čtvrtek, pár chvil poté byly hlášeny další výstřely na židovské základní škole Herzilia Talmud Torah.

Zatímco v první budově v době střelby spali studenti, druhá budova byla prázdná, informoval tehdy web židovského deníku Ha-Modia. Incident tehdy odsoudil i kanadský premiér Justin Trudeau.

Web tehdy připomenul, že už v pondělí v Montrealu kdosi hodil zápalné láhve na komplex, kde se nachází synagoga a školka. I tento incident, který způsobil menší materiální škody a žádná zranění, se stále vyšetřuje.

Až montrealská policie přitom musela ve středu uklidňovat šarvátku, která kvůli bojům mezi Izraelem a palestinským teroristickým hnutím Hamás vypukla mezi studenty tamní Concordia university, hlásila kanadská stanice CBC.







