Tesla Model Y byla loni nejprodávanějším autem na světě

Elektrický crossover se stal nejprodávanějším automobilem uplynulého roku nejen v Evropě, ale podle předběžných dat i na celém světě. Za sebou nechal vozy jako Toyota RAV4 a Corolla.


Automobilka Tesla si za uplynulý rok připisuje další působivý úspěch. Její crossover Tesla Model Y získal titul nejprodávanějšího automobilu v Evropě, nyní se stal i nejprodávanějším automobilem na světě, jak ukazují předběžná data společnosti JATO Dynamics, která zveřejnil Motor1.

Finální čísla budou známá až v druhém čtvrtletí tohoto roku, již nyní jsou však dostupné údaje o prodejích v USA a Kanadě, ve většině Evropy, Číně, Austrálii, na Novém Zélandu, ve větší části Latinské Ameriky i na trzích jihovýchodní Asie, Ruska, Turecka a Izraele. U trhů Blízkého východu, severní Afriky a dalších byla zatím použita čísla předpokládaná.

Tesla tak sesadila z trůnu Toyotu, která ale i tak dosáhla působivých úspěchů. Na druhém místě se podle předběžných údajů umístila Toyota RAV4 s prodeji asi 1,07 milionu kusů, třetí místo pak obsadila s 1,01 milionem prodaných kusů Toyota Corolla.

Posledně zmíněný vůz byl nejprodávanější předloni. Na druhém místě pak v roce 2022 skončila Toyota RAV4.

