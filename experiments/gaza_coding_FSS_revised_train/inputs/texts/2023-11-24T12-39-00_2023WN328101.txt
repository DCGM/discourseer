Vědci v Českých Budějovicích zachraňují nemocné kaštany, vyvinuli přípravek z hub

Desítky vzrostlých jírovců maďalů ničí v Českých Budějovicích klíněnka jírovcová. Na škůdce, který devastuje hlavně listy, platí pesticidy, které ale nejsou šetrné pro celý strom. Jihočeští vědci proto vyvinuli přírodní přípravek namíchaný z hub, kterým nyní kaštany zachraňují.


Tmavé skvrny na listech, předčasné opadávání a celkové oslabení stromů. Tak vypadají desítky jírovců maďalů v českobudějovické Nádražní ulici, které napadl hmyzí škůdce klíněnka jírovcová.

„V místech je poškozeno více než padesát procent listové plochy. Z tohoto ohniska se pak škůdci šíří dál do okolí. Klíněnku lze omezit aplikací insekticidů a fungicidů,“ vysvětlil Rostislav Zemek z entomologického ústavu Biologického centra Akademie věd v Českých Budějovicích.

„Postřik stromů nebo ošetření pomocí injektáže je sice účinné, ale velmi nákladné a má negativní dopady na životní prostředí i člověka. Aplikace pesticidů do kmenů stromů navíc ohrožuje stromy samotné z důvodu rizika zavlečení chorob otvory vyvrtanými do kmene,“ popsal.

Biostimulant z housenice a trichodermy

Českobudějovičtí vědci proto vyvinuli a již testují svůj vlastní přírodní přípravek, který obsahuje kmeny dvou druhů užitečných hub, a to housenice čínské a trichodermy. Druhá zmiňovaná pochází původem z Izraele.

Biostimulant vědci původně vymysleli pro obohacení půdy a jako obranu proti škůdcům rostlin. Při výzkumu ale zjistili, že by mohl pomoci i napadeným kaštanům. První dávky přípravku aplikovali již na jaře a v létě, nyní přidávají další.

„Přípravek se vkládá do země, kde působí přímo na kukly škůdce a spóry původce hnědé skvrnitosti a zároveň nepřímo přes kořeny stromů zvyšuje jejich odolnost vůči chorobám a škůdcům. V současné době zpracováváme předběžné výsledky, ale konečné vyhodnocení proběhne až v příštím roce, kdy by mělo být na stromech již více patrné snížení výskytu klíněnky a hnědé skvrnitosti listů,“ uvedl dále Zemek.

Doplnil, že výzkumníci stromy pravidelně sledují.

„Odebíráme vzorky listů pro digitální analýzu poškození a také pomocí měření fotosyntetické aktivity v listech zjišťujeme kondici stromů,“ dodal vědec.

