Očima Saši Mitrofanova: Čas házet kamení

Převážná většina lidí si myslí, že je česká společnost rozdělena a panuje v ní nedůvěra. Jako rozdělující faktor vnímá politiky. Vyplývá to z průzkumu, který zveřejnila agentura Median.


S tím, že je společnost rozdělena, souhlasí podle agentury 90 procent lidí. Politiky z toho viní 80 procent. Více než tři čtvrtiny lidí by chtěly otevřít celospolečenskou diskuzi, která by měla za cíl přinést konkrétní řešení pro obnovení důvěry mezi lidmi a spojení rozdělené společnosti.

Svůj průzkum koncem minulého týdne zveřejnila také agentura STEM/MARK. Každý šestý Čech se podle ní domnívá, že se lidé měli před rokem 1989 lépe. Víc než polovina je ale přesvědčena o opaku. Skeptická k vývoji po roce 1989 je především nejstarší generace a také lidé s nižším vzděláním a nižšími příjmy.

Většina tak má podle všeho jasno. Společnost není jednotná, a můžou za to politici. Tomu se říká alibismus na n-tou. Politici z definice své činnosti musí kopírovat nálady svých voličů, jinak skončí. Rozdělená společnost je přirozený stav, protože neplatí, že všichni mají stejné žaludky, natož stejné mozky. Práce politiků je udržovat přirozenou nevraživost mezi více schopnými a méně schopnými v mezích konfliktů řešitelných mírovou cestou.

Dnešek je zvláštní tím, že mírová cesta vyřešení základního střetu doby se stále víc ukazuje jako nereálná. Základní střet doby vyšlehl v podobě horké války na dvou místech světa, na Ukrajině a v Izraeli, kde na euroatlantickou civilizaci, k níž po roce 1990 patří Česko, zaútočily jiné, nepřátelské civilizace. Tato válka je ale především hybridní, což mimo jiné znamená, že nepřátele nemáme jen vně země, ale i mezi námi.

Jmenovat netřeba. Každý může vidět a slyšet mimořádně aktivní pomocníky nepřátelských civilizací, když křičí ať ve Sněmovně, nebo nedávno v ulicích. Někteří z těchto spoluobčanů takříkajíc nevědí, co činí, ale v důsledku na jejich osobní míře uvědomění nezáleží. Oslabují českou pozici ve chvíli, kdy se schyluje k novému rozdělení světa na konfrontační bloky. Nevím, kdo by souhlasil s tím, že by Česko odešlo do ruského područí spolu s Maďarskem a Slovenskem. Anebo otevřelo náruč antisemitismu s vírou bohnického pacienta, že Hamás je taky levice.

Biblický Kazatel děl, že je čas házet kamení a čas kamení sbírat, čas boje a čas pokoje. Sběračům a pacifistům nyní vnutila opačná strana čas, který jim není po chuti. Ale jinak zahynou spolu s těmi, kteří vidí lépe. Přichází čas házení kamení. Jakékoli „konkrétní řešení pro obnovení důvěry mezi lidmi a spojení rozdělené společnosti“ je dnes pouhým snem.

