Síť X stahovat z EU nebudeme, tvrdí Musk

Spory s Evropskou komisí (EK) nevyvrcholí v to, že by byla síť X (dříve Twitter) stažena z evropského trhu. Tvrdí to alespoň její majitel Elon Musk, který tak dementoval dřívější zprávu serveru Business Insider. Ten tvrdí, že odchod je skutečně na stole.


„Další naprosto falešný Business Insider,“ napsal stoicky Musk na síti X bez dalších podrobností či odkazu na původní zprávu. Je nicméně evidentní, že to je reakce na článek tohoto serveru, který vyšel v noci na čtvrtek.

Technický korespondent Kali Hays v článku na Business Insideru tvrdí, že se Musk nechce podřídit unijnímu nařízení DSA, kvůli čemuž hrozí americké firmě drakonické pokuty. Odvolává se přitom na utajovaný zdroj, který je „obeznámen se situací ve firmě“.

Zda Musk skutečně odchod z Evropy zvažuje, či nikoliv, není možné z nezávislého zdroje samozřejmě ověřit.

Sluší se ale podotknout, že Hays se specializuje v Business Insideru právě na oblast sociálních sítí a v minulosti přinesl již několikrát informace o chystaných změnách na tomto trhu ještě předtím, než je oznámili jejich provozovatelé.

Předplatné nechtěl. Pak změnil názor

Musk přitom několikrát svůj názor změnil. Ještě v polovině minulého roku se například dušoval, že síť X – tehdy ještě Twitter – bude pro uživatele vždy zadarmo. Poplatky budou jen pro jedince, kteří chtějí prémiové funkce navíc.

„Twitter bude pro běžné uživatele vždy zdarma, ale pro komerční či vládní uživatele tu možná budou mírné náklady,“ prohlásil Musk vloni – jen pár měsíců předtím, než začal tuto sociální síť oficiálně vlastnit.

Tento měsíc však platforma oznámila testování předplatného pro všechny uživatele. Je to údajně jediný způsob, jak bojovat proti armádě botů, které svými příspěvky zaplavují tuto sociální síť. Zavedení poplatku má být nicméně jen symbolické, činit by mělo ročně pouhý dolar.

V přepočtu za 23 Kč uživatelé získají možnost zveřejňovat příspěvky, přeposílat či citovat příspěvky jiných uživatelů apod. Půjde tedy o zcela základní funkce. Bez předplatného by uživatelé měli mít i nadále možnost v podstatě jen nahlížet na zprávy ostatních, nikoliv je komentovat.

Test aktuálně probíhá na Novém Zélandu a Filipínách. Jak dlouho bude test probíhat a kdy bude předplatné „Not A Bot“ rozšířeno i do dalších částí světa, není zatím jasné.

Spor rozpoutala válka v Izraeli

Spor, který nyní panuje mezi EK a sítí X a jež má být podle Business Insideru hlavním důvodem, proč Musk zvažuje odchod z evropského trhu, rozvířila válka v Izraeli. Musk totiž na své síti razí politiku „absolutní svobody slova“, nechce žádný uživatelský obsah mazat.

Výsledky tohoto postoje se však ukázaly i v posledních dvou týdnech právě v souvislosti s válkou v Izraeli. Na síti X se vzápětí objevily zmanipulované snímky a ukázky z videoher místo bojiště, vydávány však byly za záznamy skutečných událostí, jak upozornil komisař Thierry Breton.

Správci sítě ale takové příspěvky dostatečně rychle nemazali, a to ani po upozornění, některé jsou k dohledání stále.

Evropská komise proto odeslala síti X dotazník, ve kterém požaduje informace, jak tato internetová platforma bojuje proti šíření nenávisti. Vše totiž nasvědčuje tomu, že síť X nařízení DSA v současnosti porušuje.

Musk vyjádřil ohledně dotazníku nepochopení.

Strašák jménem DSA

Podle Aktu o digitálních službách (DSA), který začal platit v letošním roce, přitom mají velké internetové platformy povinnost v takovém případě zakročit. Tento zákon řeší systémová rizika, která se týkají například šíření dezinformací na síti. Vybrané společnosti musí více dbát na soukromí uživatelů a důsledněji postupovat proti nelegálnímu obsahu a dezinformacím.

Jejich povinností je také informovat uživatele o tom, proč jim doporučují některé příspěvky, a dát lidem možnost upozorňovat na nelegální posty. Nové evropské nařízení je založeno na myšlence, že co je nelegální mimo internet, by mělo být považováno za nelegální i na internetu.

Evropská komise (EK) nevybírala internetové platformy na seznam nahodile. Hlavním kritériem pro zařazení bylo oslovit alespoň 45 milionů aktivních uživatelů měsíčně, logicky sem tedy patří i síť X.

