Policie prověřuje palestinskou příznivkyni kvůli nápisu na tričku na středeční pražské demonstraci

Kriminalisté se zabývají případem ženy, která měla na středeční propalestinské demonstraci v Praze na sobě triko s nápisem, který mohl odkazovat na mnichovskou olympiádu v roce 1972. Policie o tom informovala na síti X. Olympiáda se zapsala do historie jako dějiště tragické události, a to teroristického útoku palestinských extremistů, který vyústil ve smrt pěti sportovců z Izraele a šesti dalších členů izraelské výpravy.


„Kriminalisté z odboru extremismu a terorismu pražské policie se od včerejšího (středečního) večera zabývají případem ženy, která byla na shromáždění v centru Prahy. Na sobě měla triko s nápisem, který vzbudil jejich pozornost a nyní situaci prošetřují,“ uvedla policie bez dalších podrobností.

Zveřejnila také fotku ženy. Část nápisu na jejím tričku ale není vidět, žena měla přes něj oblečený další oděv.

„Obléct si v kontextu nedávných teroristických útoků na Izrael mikinu odkazující na olympiádu 1972, během které byli zavražděni izraelští sportovci?“ napsal na síti X ministr vnitra Vít Rakušan (STAN).

„Takový kus oděvu nezahaluje, ale obnažuje: naprostý cynismus, hloupost a pohrdání základními hodnotami naší společnosti,“ doplnil s tím, že policie zjišťuje, zda šlo o porušení zákona.

V centru hlavního města se ve středu konala dvě shromáždění. Stovky lidí se sešly odpoledne na Staroměstském náměstí na podporu Izraele po říjnovém útoku palestinského hnutí Hamás. Akci pořádala Federace židovských obcí a vystoupil na ní i premiér Petr Fiala (ODS).

Zhruba 200 lidí se pak večer shromáždilo na Václavském náměstí na demonstraci na podporu Palestinců v konfliktu s Izraelem.

Olympijské hry v Mnichově v roce 1972 měly více než čtvrtstoletí po konci druhé světové války ukázat světu nové Německo, přátelské a veselé.

Místo toho se ale zapsaly do historie jako dějiště teroristického útoku palestinských extremistů, který vyústil ve smrt pěti sportovců z Izraele a šesti dalších členů izraelské výpravy. Zemřel i jeden západoněmecký policista a pět z osmi teroristů.

Ozbrojenci Hamásu 7. října vpadli na území jižního Izraele, povraždili víc než tisíc převážně civilistů a další více než dvě stovky lidí unesli do Pásma Gazy. Izrael odpověděl bombardováním Pásma Gazy a pozemní operací na území ovládaném Palestinci.Izraelské vojenské akce v Pásmu Gazy si podle tamního ministerstva zdravotnictví vyžádaly životy více než 8000 lidí.

Izraelská armáda rovněž zesílila razie proti palestinským radikálům na okupovaném Západním břehu Jordánu a na severních hranicích židovského státu bojuje proti libanonskému šíitskému radikálnímu hnutí Hizballáh.



