Prezident Biden vyzval k ochraně největší nemocnice v Pásmu Gazy

Americký prezident Joe Biden v pondělí uvedl, že největší nemocnici v Pásmu Gazy je potřeba chránit, a vyzval k méně razantním zásahům izraelské armády. Informovala o tom stanice France 24.


V okolí rozlehlé nemocnice Šífa bojují izraelské jednotky s palestinskými ozbrojenci, což přimělo tisíce lidí uprchnout. Nemocnice je již tři dny bez elektřiny a vody, přičemž bombardování v její blízkosti situaci ještě ztěžuje.

Před příchodem izraelské armády, která v okolí nemocnice Šífa už několik dní svádí boje s ozbrojenci z Hamásu, bylo podle stanice, která se odvolává na tvrzení organizace Lékaři bez hranic (MSF) a Světovou zdravotnickou organizaci, v tomto zařízení asi 1500 pacientů, stejný počet zdravotníků a na 15 tisíc uprchlíků. Podle téhož zdroje tam je nyní asi 650 pacientů, 500 zdravotníků a na 2500 lidí, kteří v nemocnici hledali úkryt před masivním izraelským bombardováním. Přesný počet však nelze nezávisle ověřit.

Izrael po útoku Hamásu ze 7. října, který si vyžádal na 1200 obětí, zahájil odvetné masivní bombardování Pásma Gazy, při němž podle palestinských úřadů zemřelo přes 11 240 lidí, z toho dvě třetiny jsou ženy, děti a nezletilí.







