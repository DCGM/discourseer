Tvrdík skončil jako viceprezident čínské Citic, chce se více věnovat Slavii

Jaroslav Tvrdík skončil jako viceprezident čínské Citic Europe Holding, pokračovat
bude jen jako člen představenstva skupiny. Končí i jako šéf představenstva Pivovarů
Lobkowicz. Prioritou je pro něj rozvoj fotbalové Slavie. Někdejší sociálnědemokratický
politik se tak rozhodl krátce poté, co Slavii koupil od společnosti Citic miliardář
Pavel Tykač, informoval o tom portál Seznam Zprávy.

„V souvislosti s prodejem SK Slavia Praha novému akcionáři a s ohledem na svůj zdravotní
stav jsem se rozhodl upravit svoje časové priority a pracovní nasazení. Proto jsem opustil
výkonné funkce v Citic Europe Holding včetně pozice viceprezidenta skupiny nebo předsedy
představenstva Pivovary Lobkowicz Group,“ řekl Tvrdík na dotaz SZ Byznys. „Nově budu působit
v Citic Europe Holding pouze jako člen představenstva skupiny a chci se výrazněji věnovat
rozvoji Slavie pod Pavlem Tykačem,“ dodal Tvrdík.

V roce 2013 získal Tvrdík místo neplaceného „honorárního poradce“ premiéra pro vztahy s
Čínou. Od roku 2012 je prezidentem Smíšené česko čínské komory vzájemné spolupráce a
je spojen s pronikáním čínského kapitálu na český trh. Komora byla mimo jiné zadavatelem
vyvěšení vlajek při návštěvě čínského prezidenta v roce 2016. Jako zástupce CEFC se Tvrdík
v roce 2015 podílel na převzetí fotbalového klubu Slavia Praha čínským investorem. Do vedení
Slavie se dostal již v říjnu 2015, kdy byl zvolen místopředsedou dozorčí rady.

Úřad pro ochranu hospodářské soutěže minulý týden informoval, že podnikatel a investor Tykač
může od čínské společnosti Citic Group prostřednictvím společnosti Fulleren fotbalový
klub Slavia Praha včetně stadionu v Edenu koupit. Úřad to povolil ve zjednodušeném řízení,
rozhodnutí je pravomocné. Citic byla majoritním vlastníkem pět let, před ní červenobílí patřili
od roku 2015 jiné čínské společnosti CEFC. Klub o transakci informoval v prosinci, cenu nezveřejnil,
podle odhadů médií činí zhruba dvě miliardy korun.
