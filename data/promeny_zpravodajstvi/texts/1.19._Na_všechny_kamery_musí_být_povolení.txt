1.19. Na všechny kamery musí být povolení
TISK , Datum: 02.04.2007 , Zdroj: Mladá fronta DNES , Strana: 6 , Autor: (jav) , Vytištěno: 171 085 , Prodáno: 144 292 , Infotype: Nepojmenováno , Datum
importu: 01.01.0001 00:00 , Čtenost: 612 533 , Rubrika: Z  domova , Země: Česko , GRP: 6,81
Praha - Na kamery v Česku dohlíží Úřad na ochranu osobních údajů. „V západní Evropě jich je ještě víc,“ říká předseda úřadu
Igor Němec.

* Váš předchůdce si před třemi roky stěžoval, že zákony neumějí zneužívání nahrávek z kamer postihnout. Jak to je dnes?

Myslím, že se ta situace už změnila. Náš úřad vydal několik stanovisek, jak provozovatelé takových systémů mohou se záznamy
nakládat. Nahrávky z kamery patří mezi citlivé osobní údaje.

* Co tedy musí provozovatel kamerového systému dodržovat?

Pravidla se týkají hlavně kamer, jejichž záznam se nahrává a uchovává. Taková zařízení dělíme na dvě skupiny: Na kamerové
systémy, které provozuje na základě zákona policie, případně městská policie. Pak jsou tu ještě kamerové systémy, které
provozuje někdo jiný, v takovém případě musí lidé o sledování a nahrávání vědět a souhlasit s tím. Ale je tu výjimka – souhlas
není potřeba, když jde o ochranu majetku.

* Váš úřad dal přece pokutu i bytovému družstvu, které sledovalo dění na chodbách domu, který mu patřil. Takže tím také
chránilo majetek. Neodporuje si to?

Ne. Sledovat a nahrávat dění na chodbách a v garážích se samozřejmě smí. Není však možné, aby kamery zabíraly vchod do
bytů, což se kromě jiného v tomto případě stalo. Nesmí se zasahovat do soukromí.

* Jak dlouho se smí záznam uchovávat?

Pokud jde o ochranu nějakého majetku v domě, tak je doba na uchovávání záznamu zhruba tři dny. Déle to není potřebné.
Pokud schválíme kamery pro jiný účel, je ta doba zase jiná. Předpis také upravuje, kdo má k nahrávkám přístup.

* Přibývá případů, kdy někdo poruší pravidla při používání kamer?

Pokut jsme zatím po kontrolách udělili jen pár. Souvisí to s tím, že se nyní všichni, kteří chtějí využívat kamerový nahrávací
systém, musí u nás registrovat. V registračním formuláři musí odpovědět na řadu věcí a my posuzujeme, zda nechtějí kamery
zneužívat.

* Jak lze záznam z kamery zneužít?

Popíši to třeba na skutečném případě jednoho gymnázia, jehož ředitel se chlubil, že záznamy ze třídy a chodeb bude uchovávat
na CD. Jinými slovy je bude archivovat navěky. A teď si představte, že kamera natočí žáka, který spolužačce ustřihl cop.
Jednou bude kandidovat třeba na prezidenta, záznamy se někde objeví a bude se jimi bavit národ. To už je zásah do soukromí.

* Existují odhady, kolik kamer s nahrávacím zařízením po Česku je?

Neexistují. Souvisí to i s tím, jak neustále klesá cena kamer.

* Co vůbec hrozí majiteli kamer, který se neregistruje nebo s nahrávkami nenakládá tak, jak má?

Jednotlivci hrozí pokuta do 50 tisíc korun, organizaci až 10 milionů korun.