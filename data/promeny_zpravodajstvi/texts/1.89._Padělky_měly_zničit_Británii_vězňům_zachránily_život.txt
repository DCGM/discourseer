1.89. Padělky měly zničit Británii, vězňům zachránily život
TISK , Datum: 02.04.2007 , Zdroj: Hospodářské noviny , Strana: 4 , Autor: Robert Břešťan , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
SERIÁL HN

PŘÍBĚHY 20. STOLETÍ

PRAHA, 2. 4. 2007

Adolfu Burgerovi zachránilo život to, že si v mládí vybral tu správnou profesi.
Na Slovensku se vyučil typografem, práci našel v tiskárně. Později ho nacisté jako vězně koncentračního tábora zapojili do
tajné padělatelské operace.
Všichni, kdo v utajované dílně pracovali, měli na konci války zemřít. Burger přežil. Jeho ojedinělý osud se začal naplňovat v
srpnu 1942. Byl zatčen za činnost v odboji.
»Tři roky jsem pro židy tiskl křestní listy. Kdo je měl, vyhnul se transportu. Až na to přišlo gestapo,« vzpomíná Burger. Sám pak
prošel pěti koncentračními tábory.

Z pekla do Berlína

Osudu milionů jiných unikl jen náhodou. V Osvětimi se kvůli těžké práci a nedostatku jídla proměnil v »musulmana« – živou
mrtvolu, muže na pokraji smrti.
Prvním obratem bylo Burgerovo zařazení do pracovního komanda zvaného Kanada. To třídilo obsah kufrů nových příchozích,
vězni tak měli šanci získat pro sebe jídlo navíc. Nečekaný zvrat pak přišel v dubnu 1944. Při ranním nástupu náhle Burger
uslyšel své číslo – 64 401. Měl se hlásit u velitele tábora.
»Nebyl jsem hrdina, měl jsem vždycky strach. Měl jsem strach z tyfu, měl jsem strach ze selekcí a měl jsem strach i teď. Ale
hlásit jsem se musel,« říká Burger. Dozvěděl se, že pojede do Berlína. Rozkaz přišel přímo ze Sicherheitsdienstu, nacistické
organizace pro zvláštní zpravodajské úkoly. Skutečný cíl byl ale jiný – tábor Sachsenhausen. Gestapák, který se slušně
představil jako jeho velitel Fritz Werner, na uvítanou Burgerovi oznámil, že bude mít dobré jídlo i lékařskou péči. A z vězně,
dříve obyčejného knihtiskaře, se stal padělatel.

Padělky s dírou v erbu

»Padělali jsme miliony anglických liber, jugoslávské peníze, pasy, spisy, vše pro špionáž. Bylo tam 142 typografů z celého
světa, všichni museli být židé. Bylo to logické. Kdo zná takové tajemství, nesmí přežít,« vzpomíná Burger.
Když někdo onemocněl, zmizel – byl zastřelen a rychle nahrazen. »Byli jsme jako mrtví na dovolené. Měli jsme všechno. Měli
jsme jídlo, karty, hudbu, zprávy z fronty, bavili jsme se. Ale celou tu dobu jsem věděl, že jsem mrtvý,« říká dnes devadesátiletý
muž.
Dílna byla perfektně vybavena. Padělky britských liber ze Sachsenhausenu byly dokonalé, během války vězni natiskli bankovky
za 130 milionů liber.
Vězni se ale na svou práci snažili upozornit britské úřady. Libry byly za války velké papírové archy, proto je Britové nosili
překládané a sepnuté svorkou, která do bankovek dělaly dírky. I ty padělatelé museli napodobit.
Jenže – Britové svorku nikdy nevpíchli do královského znaku na bankovce. »Libry propíchnuté v královském emblému jsou
falešné,« říká Burger.

Aplaus pro Ďáblovu dílnu

S blížícím se koncem války rostla mezi bachaři nervozita. Vězni čekali příchod popravčí čety každým dnem.
Narychlo museli padělat cestovní doklady, legitimace a jiné dokumenty. A 20. února 1945 přišel rozkaz rozebrat stroje. Výroba
padělků měla ale pokračovat. Přes trojici dalších táborů se ještě na začátku května 120 vězňů tajné dílny dostává až do
Ebensee, posledního neosvobozeného koncentráku. Nacisté je už ale nestihli zlikvidovat.
Tábor 4. května osvobodila americká armáda. O tři týdny později přijel pro vězně autobus, který Adolfa Burgera odvezl do
Prahy. Tam na policii ihned oznámil vše o své padělatelské činnosti.
Doma na Slovensku ho už nikdo nečekal, všichni příbuzní zemřeli. Od té doby až dodnes žije Burger v Praze.
Už v roce 1945 vydal knihu s dokumenty o zvěrstvech v koncentračních táborech. Celou padělatelskou akci zaznamenal v jiné
knize – Ďáblova dílna.
Osudy Adolfa Burgera a dalších vězňů se dočkaly i filmového zpracování. Film Padělatelé slavil na letošním filmovém festivalu
Berlinale u diváků velký úspěch. Lidé po premiéře patnáct minut aplaudovali vstoje…

***

Příběhy 20. století

Dokumenty Příběhy 20. století vznikají ve spolupráci Rádia Česko a sdružení Post Bellum. Každou neděli v 10.05 a v repríze
následující sobotu ve 13.05 hod. je vysílá Rádio Česko. Pořad o Janu Plovajkovi vysílá dnes ve 22.05 v repríze i ČRo 1 –
Radiožurnál. Autoři Mikuláš Kroupa, Ondřej Bratinka. Více na www.radio-cesko.cz a www.postbellum.cz.

: Robert Břešťan, www.ihned.cz/brestan
padělat v utajované dílně koncentračního tábora. Britové nosili libry přeložené a sepnuté svorkou, která do bankovek dělala
dírky. I ty se musely padělat. Britové ale svorku nikdy nevpíchli do královského znaku na bankovce, vězni naopak takto
upozorňovali britské úřady na falešné bankovky.