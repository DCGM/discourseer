1.70. Jak na radikály? S kapesní brožurou




TISK , Datum: 02.04.2007 , Zdroj: Lidové noviny , Strana: 3 , Autor: JIŘÍ REICHL , Vytištěno: 104 991 , Prodáno: 65 550 , Infotype: Nepojmenováno ,
Datum importu: 01.01.0001 00:00 , Čtenost: 203 346 , Rubrika: Téma , Země: Česko , GRP: 2,26
Boj s extremisty - Jejich grafickou i číselnou symboliku odhaluje nová publikace ministerstva vnitra

Hojně používané extremistické symboly, kalendář neonacisty a přehled číselných šifer radikálů. To vše obsahuje kapesní
brožura pro policisty.

PRAHA Policisté mají v ruce pomocníka pro boj s extremismem. V kapesní příručce Extremismus naleznou vyobrazení nejčastěji
používaných extremistických symbolů a nejen stručnou historii radikálních hnutí, ale i jejich vývoj v posledních letech. Tři
čtvrtiny obsahu zabírají informace o radikální pravici, zbytek je věnován extrémní levici a islámským radikálům. Skinheadi a
spol. totiž používají více symbolů. Manuál přišel na čtvrt milionu korun.
Praktické výhody brožury si muži zákona vyzkoušeli tuto sobotu při setkání neonacistů v Neratovicích. Dva z účastníků doplatili
na to, že policisté měli „taháky“ o tom, jak vypadají neonacistické symboly, které nejsou často používány. „Zadrželi jsme dva
muže, kteří měli na oblečení symboly směřující k neonacismu. Stalo se tak na základě toho, že policisté měli k dispozici
vyobrazené symboly používané extremisty z manuálu vydaného ministerstvem vnitra,“ řekla mělnická policejní mluvčí Radomila
Felgrová.
Jakého pomocníka to vlastně měli kriminalisté na neonacistické akci v rukou? Manuál vydal odbor bezpečnostní politiky
ministerstva vnitra, je určen pro řadové policisty a jeho autorem je brněnský politolog Miroslav Mareš. „Nechceme, aby zůstal
jen na specializovaných odděleních na extremismus. Vytiskli jsme patnáct tisíc kusů a chceme, aby ho měli policisté ve službě u
sebe,“ prohlásil ředitel odboru Michal Mazel.
Z materiálu lze mimo jiné vyčíst, že jednou z nejpoužívanějších číselných neonacistických šifer je číslo 14. Symbolizuje těchto
čtrnáct slov amerického neonacisty Davida Lanea: We must secure the existence of our people and a future for White children!
(Musíme zabezpečit existenci našich lidí a budoucnost pro bílé děti!) Dalšími číselnými šiframi neboli kryptogramy jsou
například: 88 – nacistický pozdrav Heil Hitler (písmeno H je osmé v abecedě – pozn. red.), 18 – Adolf Hitler, 4/20 – narozeniny
Adolfa Hitlera (20. dubna), 23W– White supernacist (rasistické pojetí bělošské nadřazenosti).
„Soudobí neonacisté užívají velké množství symbolů. Řada z nich je beze změn převzata z původního nacismu. Jejich použití se
však neonacisté snaží někdy ospravedlnit novým významem. Mnohé symboly jsou novotvary, někdy však obsahují i původní
nacistické symboly,“ vysvětluje Miroslav Mareš.
Pro české nacionalisty je podle něj typické, že vycházejí z národních barev a symbolů jednotlivých korunních zemí (český lev,
moravská a slezská orlice), případně z lípy a lipového květu.
Některá hesla jsou spojená s prvoprepublikovými fašisty. Slogany jako Nic než národ, Čechy Čechům a Blaho vlasti budiž
nejvyšším zákonem zaznívají i na současných neonacistických demonstracích. Za extrémně nacionalistická hnutí jsou
považováni i Republikáni Miroslava Sládka, hnutí Právo a spravedlnost či Národní korporativismus.

„Pravicové“ oblečení

„Stoupenci krajní pravice i různých směrů skinheads měli či mají oblíbenou řadu oděvních značek. U naprosté většiny z nich
nelze nicméně konstatovat, že by byly vázány výhradně na ultrapravicovou scénu. Jejich pouhé nošení podle Mareše
automaticky neznamená příslušnost k radikální pravici. Většina značek se totiž prodává v běžných obchodech. Mnozí lidé proto
nemají žádné ponětí o tom, že si kupují oblečení oblíbené mezi skinheady nebo neonacisty.
Většina firem, jejichž oblečení si příznivci krajní pravice oblíbili, se navíc od rasismu distancuje. Skinheadská subkultura si již v
počátcích své existence oblíbila značku Fred Perry, pojmenovanou po anglickém tenistovi, který mezi lety 1934–36 vyhrál
Wimbledon. Ze symbolu značky převzali i vavřínový věnec. Firma se však od rasismu ostře distancuje a podporuje i
protirasistické aktivity. Další oblíbenou značkou jsou boty Dr. +Martens, ale i její majitelé se od zneužití své značky pravicovými
extremisty distancují. Navíc tuto značku mají v oblibě i levicoví aktivisté a anarchisté.
Druhou část oděvní „scény“ tvoří značky, jejichž vznik je připisován představitelům krajní pravice, ale nikdy se tuto skutečnost
nepodařilo prokázat. Týká se to především německých značek Doberman, Masterrace Europe či Consdaple. Posledně
jmenovaná firma bývá psaná v podobném tvaru jako textový symbol značky Lonsdale. Pro neonacisty je přitom přitažlivé nosit
trika a mikiny s tímto symbolem pod bundami tak, aby byly vidět pouze písmena NSDAP (Nacionálně socialistická německá
dělnická strana). Podle některých médií patří mezi české značky pro krajní pravici i brněnská značka Nibelung a slovenská
Eighty-Eight (88 – Heil Hitler). Ta se brání tím, že HH znamená hip hop, jehož příznivcům je značka určena.

***

Pravicoví extremisté mají více symbolů než levicoví radikálové. Tomu odpovídá i obsah manuálu

OBRÁZEK

Extremismus podle příručky

Jde o manuál pro Policii ČR, který vydal odbor bezpečnostní politiky ministerstva vnitra. Vytisknuto bylo 15 tisíc kusů.
Osmdesátistránková knížečka, která se vejde do kapsy od kalhot, má policii ulehčit orientaci v symbolice používané
pravicovými, levicovými a islamistickými extremisty. Nejde o seznam zakázané symboliky, to naše zákony neumožňují.

Zdroj: Symboly používané extremisty na území ČR v současnosti, Miroslav Mareš, 2006; ČTK;
http://bohemia.bloodandhonour.net