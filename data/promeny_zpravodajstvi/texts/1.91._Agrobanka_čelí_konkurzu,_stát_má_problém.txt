1.91. Agrobanka čelí konkurzu, stát má problém
TISK , Datum: 02.04.2007 , Zdroj: Hospodářské noviny , Strana: 17 , Autor: Olga Skalková , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
BANKOVNÍ SEKTOR

PRAHA, 2. 4. 2007

V tuzemském bankovním sektoru nečekaně doutná problém, který může stát daňové poplatníky velké peníze.
Jedenáct let nefunkční Agrobanka se totiž přiblížila bankrotu, do kterého může být zahrnuta i část majetku GE Money Bank. Ta
právě zdravou část Agrobanky i se státními zárukami koupila v roce 1998 od ČNB. Pokud by se kauza vyvíjela podle takového
scénáře, dá se čekat, že mocná americká banka se bude bránit a bude se chtít hojit na centrální bance.
V tom případě by to mohlo být na úkor státního rozpočtu, protože své zisky odvádí ČNB do státní pokladny. Zástupci ČNB ale
zároveň uklidnili klienty GE Money Bank, že o své vklady rozhodně nepřijdou, i kdyby ke konkurzu došlo.

Akcionáři chtějí konkurz

Co se vlastně děje? Valná hromada akcionářů Agrobanky Praha v pátek posvětila postup dozorčí rady a likvidátora
společnosti, a otevřela tak cestu k vyhlášení konkurzu na majetek banky. Dá se čekat, že likvidátor Jindřich Hrabal patrně
vyhlásí v blízké době konkurz a soudem dosazený konkurzní správce pak do konkurzní podstaty bude chtít začlenit i část
majetku GE Money Bank. Konkurzní správce totiž musí sehnat veškerý možný dosažitelný majetek a snažit se ho co nejlépe
zpeněžit.
Problémy Agrobanky mají kořeny před jedenácti lety. Tehdy spadla do nucené správy poté, co ji ovládl finančník Pavel Tykač a
jeho skupina Motoinvest a předlužený ústav se ocitl na okraji krachu. Centrální banka pak zdravou část Agrobanky prodala
americkému koncernu GE za 380 milionů korun. GE získal od ČNB záruky na případné další objevené problémy. Centrální
banka do likvidované banky dala skoro dvacet miliard. Akcie »špatné« části Agrobanky se tak staly bezcenné, akcionáři však
kupní smlouvu na »zdravou« část už mnoho let zpochybňují žalobami. Kupní smlouva zřejmě slabá místa má, protože nebyla do
dnešního dne zapsána v obchodním rejstříku. Ve prospěch akcionářů Agrobanky naposledy rozhodl Městský soud v Praze
před týdnem s tím, že ve smlouvě není jednoznačně vymezený předmět prodeje a chybí závazek kupujícího převzít dluhy
související s převáděnou částí »podniku«.
Tím podpořil jejich naděje, že za své akcie nakonec nějaké peníze dostanou. Kalkulují přitom s bohatstvím GE. Ta v Česku
udělala dobrý obchod, má nyní v tuzemsku úspěšnou banku, která vloni vydělala 2,8 miliardy korun a disponuje téměř jedním
miliónem klientů. S představami akcionářů Agrobanky ale GE Money Bank nesouhlasí. Její představitelé odmítají, že by se
banka měla stát součástí konkurzní podstaty.

ČNB se nebojí

»Naše akvizice je platná a jednoznačně to také potvrdila ČNB v dopise akcionářům,« uvedl mluvčí GE Money Bank Roman
Frkous. V tomto dopise viceguvernér Miroslav Singer uvedl, že vést pozůstatky banky do konkurzu je chyba a všechny strany
by raději měly zasednout k jednacímu stolu.
Ani situace po rozhodnutí Městského soudu není podle centrální banky dramatická, fungující GE Money Bank v konkurzní
podstatě Agrobanky prý neskončí. »Podle našeho názoru to nehrozí. Ten soud při zápisu neposuzuje meritorně platnost smluv.
Máme k dispozici právní posudky, které dosvědčují platnost těch smluv,« řekl v pátek Singer pro Rádio Česko.
Samotná ČNB je v likvidované Agrobance největším akcionářem. Má v ní skoro pětinový podíl. Další podíly drží nyní firmy Netla
Management, Cemonta a Ternum, spojované s Tykačem (podle databáze Magnus jde o téměř dvacet procent), a zhruba sedm
tisíc drobných akcionářů.
Kauza stále může skončit mimosoudním vyrovnáním. Jako vstřícný krok navrhla ČNB kapitalizaci své skoro dvacetimiliardové
pohledávky. Také ostatní akcionáři likvidované Agrobanky dávají najevo ochotu ke smíru. Podle právníka Jiřího Kellnera, který
je v některých sporech zastupuje, teoretická šance na zastavení konkurzu stále je. »Chceme se jen domoci svých peněz,« řekl
Kellner médiím. Neřekl však, čím by se to mělo stát.
Podle různých spekulací chtějí zatím akcionáři Agrobanky po GE Money Bank finanční kompenzaci až miliardu korun. GE se k
částce odmítá vyjádřit, zatím ale prý nabízí přibližně třetinu částky.
»Spekulace nekomentujeme,« říká Frkous, nicméně potvrzuje, že banka hledá řešení. V případě prohlášení konkurzu podá GE
Money Bank podle něj vylučovací žalobu proti zařazení do konkurzu. »Kupní smlouva je platná,« zdůraznil Frkous.
Dá se čekat, že kauza by se pak táhla řadu let. Nakonec by zřejmě problém zůstal na ČNB, která by se musela s ostatními
protestujícími akcionáři nějak vyrovnat.

: Olga Skalková, www.ihned.cz/skalkova