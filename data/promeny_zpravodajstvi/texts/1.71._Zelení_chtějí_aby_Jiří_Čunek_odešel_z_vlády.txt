1.71. Zelení chtějí, aby Jiří Čunek odešel z vlády
TISK , Datum: 02.04.2007 , Zdroj: Hospodářské noviny , Strana: 1 , Autor: Petra Benešová, Petr Vašek , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Titulní  strana , Země: Česko , GRP: 1,70
PRAHA, 2. 4. 2007

Budoucnost šéfa lidovců Jiřího Čunka v trojkoaliční vládě začíná být opět nejistá. Tentokrát není důvodem jeho korupční
kauza, ale jeho urážlivé výroky proti Romům. Kvůli nim Strana zelených požaduje, aby Čunek opustil vládu. »Dlouhodobě svými
výroky vládu poškozuje. Proto jsme vyzvali premiéra, aby svolal schůzku trojkoalice,« řekl poslanec Strany zelených Ondřej
Liška.
Čunek minulý pátek v deníku Blesk na dotaz čtenáře, »zda se budou dotovat i ostatní lidé jako Romové«, řekl: »To se budete
muset jet někam opálit, začít dělat s rodinou binec, na náměstí dělat ohně a potom se vás teprve politici zastanou a řeknou: On
je chudák.«
Na jednání, které by mělo podle zelených proběhnout co nejdříve, by se mělo rozhodnout, zda Čunek ve vládě zůstane.
»Nechceme to tolerovat, šéf lidovců si nemůže brát členy trojkoalice jako rukojmí,« myslí si Liška. Zelení zatím sami kvůli
Čunkovým výrokům z vlády odejít nechtějí. »Nelíbí se nám ale, že Čunek zasahuje do témat, na která nemá kvalifikaci,« dodává
Kateřina Jacques.
Jiří Čunek se přitom včera za své výroky omluvil. »Omlouvám se všem, kteří jsou pobouřeni, protože patří do nějakých
minoritních skupin,« řekl v Nedělní partii televize Prima. Ihned dodal, že výroky byly vytrženy z kontextu. »Stojím si ale za tím, že
ve své podstatě jsou má tvrzení pravdivá.« Podle něho většina Romů zneužívá sociálních dávek a to je třeba řešit.
Čunkovy výroky označil už v sobotu premiér Mirek Topolánek za xenofobní a ODS se od nich distancovala. Kritizovali je i ČSSD
a komunisté.
Sami lidovci se k postojům svého předsedy stavějí nejednoznačně. »Je to otázka stylu, nebyl to zlý úmysl,« tvrdí Cyril Svoboda.
Také Miroslavu Kalouskovi Čunkova omluva stačí. »Jeho výroky byly opravdu nešťastné, ale omluvil se za ně.« Podle Vlasty
Parkanové či Pavla Severy však omluva dostatečná nebyla.
Čunkova omluva nestačí ani romským sdružením a některá zvažují, že na šéfa lidovců podají trestní oznámení za hanobení
rasy a národa.

Xenofobie plodí násilí, str. 3

: Petra Benešová, Petr Vašek, www.ihned.cz/autori