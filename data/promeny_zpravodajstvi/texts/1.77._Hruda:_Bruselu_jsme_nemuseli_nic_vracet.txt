1.77. Hruda: Bruselu jsme nemuseli nic vracet
TISK , Datum: 02.04.2007 , Zdroj: Hospodářské noviny , Strana: 18 , Autor: (kub) , Vytištěno: 74 846 , Prodáno: 60 258 , Infotype: Nepojmenováno ,
Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
PRAHA, 2. 4. 2007

Důvody mého odvolání jsou účelové, nezakládají se na pravdě, říká odcházející šéf agentury CzechInvest Tomáš Hruda.
Rychlost, s jakou byl odvolán po dvou dnech kontroly, a fakt, že ministerstvo už mělo vybraného nástupce, podle něj svědčí o
předem připravené akci.

* HN: Vidíte na svém působení v čele agentury nějaká pochybení?

Určitě se dá vždycky něco udělat lépe, ale o zásadních chybách nevím. Za sedm let, co v CzechInvestu pracuji, se jeho činnost
změnila. Od roku 2004 začal kromě podpory investic také podporovat i malé a střední podnikání a spravovat prostředky z
evropských strukturálních fondů. Dřív jsme realizovali stovky projektů ročně, nyní tisíce. Jen loni CzechInvest dokázal
vyhodnotit 1200 projektů z Regionálního operačního programu Průmysl a podnikání, takže jsme jako jediná státní agentura
zajistili stoprocentní čerpání evropských peněz. Nic se nemuselo Bruselu vracet. CzechInvest fungoval dobře.

* HN: Měl jste s ministrem průmyslu názorové neshody?

Problém vidím spíš ve formě komunikace. Ta byla po příchodu Martina Římana špatná. Dřív jsme se účastnili porad na
ministerstvu, teď jsme na ně nebyli zváni. Operativní věci se neřešily koncepčně, ale ad hoc. Cítil jsem snahu odstřihnout nás
od informací – o plánovaných změnách ve fungování CzechInvestu jsem se dozvídal z novin.

* HN: Čekáte, že CzechInvest pod vedením Romana Čermáka bude fungovat jinak než dosud?

Pana Čermáka znám, nedokážu však odhadnout, kam CzechInvest povede. Změnit se může spousta věcí, ale nevěřím, že by
se rušily programy, které CzechInvest realizuje. Agenturou protéká 14 miliard korun ročně, bylo by riskantní její chod ze dne na
den změnit.