1.64. Křehká květinka má stranu
TISK , Datum: 02.04.2007 , Zdroj: Lidové noviny , Strana: 2 , Autor: PETR KOLÁŘ, MARIE VALÁŠKOVÁ , Vytištěno: 104 991 , Prodáno: 65 550 , Infotype:
Nepojmenováno , Datum importu: 01.01.0001 00:00 , Čtenost: 203 346 , Rubrika: Politika , Země: Česko , GRP: 2,26
Členský příspěvek členů nové strany Jany Volfové činí 60 korun. Za něj delegáti, vesměs důchodového věku, dostali zdarma
dopravu do Jihlavy, oběd, a ještě viděli živého Miloše Zemana.

JIHLAVA Na jedné straně Křížové ulice v centru Jihlavy stojí tamní Jídelna a klub důchodců sousedící s bazarem Levňásek,
který nabízí komisní prodej. Kroky většiny příchozích v důchodovém věku ovšem v sobotu míří přímo naproti: do hotelu Gustav
Mahler, kde bývalá poslankyně ČSSD Jana Volfová pořádá ustavující sjezd své dlouho diskutované nové strany. S ní chce
bojovat za práva seniorů, žen po padesátce a hendikepovaných.
Už na první pohled je zřejmé, že oproti ostatním politickým stranám půjde o sjezd velmi netradiční. Při příchodu totiž delegáti
namísto hlasovacích lístků fasují kamínky. „Ty se vhazují do válců, z nichž každý představuje jeden z možných názvů strany.
Podle toho, kde bude kamínků nejvíc, vybereme název,“ líčí jedna z pořadatelek. Málokoho zřejmě překvapí, že suverénně
vítězí jméno, které pro stranu vymyslel Miloš Zeman: Strana důstojného života.
Atmosféru delegátům vesměs důchodového věku zpestřují skladby z výběrové desky skupiny Olympic nazvané Věčně mladý.
Ovšem jen ve chvílích, kdy sálu nedominuje hlas právě zvolené předsedkyně Volfové. „Tak tu máme 158 delegátů. Doufám, že
už nikdo další nepřijede, protože bychom se sem nevešli,“ vtipkuje Volfová. Zaplněné stoly jí dávají za pravdu.
Zástupce mladší generace lze pomalu spočítat na prstech jedné ruky. „Když jsem viděl toho třiadevadesátiletého pána, který
tady je, říkal jsem si: i já budu jednou starý, stejně jako on byl jednou mladý. Důchod přijde dřív, než si člověk myslí,“ vysvětluje
svérázně osmnáctiletý středoškolák Libor Tesař, proč je ve straně.
Ze slibovaných poslanců a členů ČSSD, kteří by do strany mohli přijít, se v Jihlavě s výjimkou bývalého ministra školství
Eduarda Zemana neobjevuje nikdo. Volfová jen co chvíli čte další a další omluvné a blahopřejné esemesky, jako například tu
od poslance Miloše Melčáka. Příklad exministra školství ale ukazuje, že prakticky kdokoli jen trochu známý a schopný má šanci
dostat se do vedení nové strany. „Byla mi nabídnuta kandidatura na místopředsedu, ale odmítl jsem. Nehodlám vystupovat z
ČSSD, mohu nabídnout jen své odborné zkušenosti a rady,“ vysvětluje Zeman.
Z volby místopředsedů se pak stává téměř detektivka. Hlavně proto, že Volfová a moderátor pro jistotu zhruba šestkrát opakují:
„volí se šest místopředsedů, proto zakroužkujte maximálně šest kandidátů, zbylé škrtněte. A jděte vedle, tam, kde už jsme
jednou volili“. Přesto někteří delegáti neuspějí. „Došlo k situaci, že některý neškrtal, jiný nekroužkoval. Ale vůle byla jasná,“
omlouvá později omyly kolegů Volfová.
To už se ale první várka delegátů hrne do jídelny na oběd. Polévky a řízku s bramborem si však neužijí dlouho. „Přerušte oběd
a všichni na sál. Přijel Miloš Zeman,“ vyhání seniory od talířů organizátorky sjezdu.
Bývalý premiér pronese pár tradičních bonmotů o novinářích, důchodu na Vysočině a chuti bavit se jen s přáteli a už za zvuků
fanfár a potlesku povstanuvších delegátů vchází do sálu. „Milá Jano, květinko moje křehká, podvyživená, i s tou podvýškou,
přeji ti ve tvé nové práci a ve tvé nové funkci plný úspěch,“ přeje Volfové v narážce na její bonmot o tom, že má podvýšku a při
své váze by měla měřit 263 centimetrů.
Delegáti – z nichž řada přiznává, že hlavním lákadlem byla právě možnost vidět expremiéra naživo – se vděčně smějí a tleskají.
Mnozí z nich vzápětí dojídají oběd a odjíždějí pryč.

ve tvé nové funkci plný úspěch,“ přál Miloš Zeman čerstvé předsedkyni nové strany Janě Volfové.