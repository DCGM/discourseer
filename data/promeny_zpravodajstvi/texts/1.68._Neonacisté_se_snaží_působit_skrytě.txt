1.68. Neonacisté se snaží působit skrytě
TISK , Datum: 02.04.2007 , Zdroj: Lidové noviny , Strana: 3 , Autor: JIŘÍ REICHL , Vytištěno: 104 991 , Prodáno: 65 550 , Infotype: Nepojmenováno ,
Datum importu: 01.01.0001 00:00 , Čtenost: 203 346 , Rubrika: Téma , Země: Česko , GRP: 2,26
Současní neonacisté se snaží proniknout třeba do hnutí Ne základnám, upozorňuje politolog Miroslav Mareš.

Boj s extremisty - Jejich grafickou i číselnou symboliku odhaluje nová publikace ministerstva vnitra

* LN Jakým způsobem pomůže manuál, který jste připravil, policistům při jejich práci?

Nejde o to, že by mohl pomoci při zatýkání na ulici na základě seznamu extremistických symbolů. To naše legislativa
neumožňuje. Když bude herec v divadle hrát gestapáka, nemůžeme ho zatknout za propagaci nacismu. Musí tam být víc
faktorů, aby se naplnila podstatu trestného činu. Spíše by příručka mohla pomoci pořádkové policii třeba při vyhodnocování
krizových situací během demonstrací. Manuál může sloužit i při vyšetřování násilných trestných činů. Pokud útočník bude mít
na sobě symboly uvedené v manuálu, lze to považovat za rasistický trestný čin.

* LN Využil jste při sestavování příručky pro policisty také zahraniční zdroje?

Ano, inspiroval jsem se i německými manuály, které dělá tamní zpravodajská služba. Při psaní o levicovém extremismu jsem ale
musel vycházet především z toho, co jsem zjistil svým výzkumem. Když jsem zpracovával kapitolu o islamistických
extremistických organizacích, tak jsem se inspiroval opět v Německu. Čerpal jsem i z materiálů, které vydala americká armáda.

* LN Jakým směrem se vyvíjí extremistická scéna v Česku?

Jasně patrný je přechod k autonomnímu nacionalismu, který přichází z Německa. Ten je charakterizován odklonem od
tradičních nacistických symbolů k nové symbolice navazující na určité proudy z historického nacismu. Kvůli tomu samozřejmě
vznikají i nové nacionalistické organizace, jeiichž symbolika je v manuálu také uvedena. Nové směry mají totiž i novou formu
vyjádření. Obecně lze říci, že se scéna profesionalizuje. Už je všeobecně známo, že některé věci jsou protizákonné, a proto
ubývá i extrémních výstřelků, jakými byly třeba rasově motivované vraždy. Jsme svědky přechodu od primitivního neonacismu k
jeho novým, sofistikovaným formám.

* LN Můžete uvést nějaký příklad?

Autonomní nacionalismus se snaží například infiltrovat do hnutí Ne základnám. Snaží se vstupovat do témat, která zajímají širší
veřejnost. Jeho stoupenci se také chtějí stát součástí masovějších protestů. Nechtějí však demaskovat, že jsou ve skutečnosti
neonacisty. Tento postup přesně koresponduje s německým autonomním neonacismem.

* LN Najdeme v České republice rovněž islámské extremisty?

Objevují se indicie, že jsou zde silné skupiny sympatizantů. Po loňském vítězství Hamasu v palestinských volbách bylo možné
zaznamenat souhlasné reakce v místní muslimské komunitě. Dokonce nějaký čas fungovala česká internetová stránka další
palestinské organizace Hizballáh, než byla stažena.

* LN Za jak dlouho bude nutné manuál obnovit?

Nelze stanovit jednoznačnou periodicitu. Už dnes bych mohl doplnit další symboly. Po dvou letech už příručka bude přežitá.
Navíc medializace manuálu může způsobit, že neonacisté přestanou používat zobrazené symboly a najdou si jiné, které v
publikaci nejsou.