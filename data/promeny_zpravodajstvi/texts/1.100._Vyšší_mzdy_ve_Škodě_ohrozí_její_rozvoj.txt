1.100. Vyšší mzdy ve Škodě ohrozí její rozvoj
TISK , Datum: 02.04.2007 , Zdroj: Hospodářské noviny , Strana: 18 , Autor: Vladimír Kaláb , Vytištěno: 74 846 , Prodáno: 60 258 , Infotype:
Nepojmenováno , Datum importu: 01.01.0001 00:00 , Čtenost: 152 984 , Rubrika: Z  domova , Země: Česko , GRP: 1,70
ANALÝZA

PRAHA, 2. 4. 2007

Management Škodovky se dostává do úzkých. Déle než dva měsíce nedokáže vlastní odboráře přesvědčit, že zvýšit mzdy z
roku na rok o 24 procent je nad síly i tak úspěšné společnosti, jakou se Škoda Auto v posledních dvou letech stala.
Personální náklady Škodovky loni dosáhly necelých dvanácti miliard korun. V nákladech firmy to představuje minimum,
necelých sedm procent. Pokud by se ale měly zvýšit o čtvrtinu, znamená to přidat zhruba 2,8 miliardy korun na úkor zisku. A to
v době, kdy je nutné každou volnou korunu investovat do vývoje, vynuceného mimo jiné Evropskou unií a asijskou konkurencí
působící nově ve střední Evropě – továrnami Kia v Žilině a Hyundai v Nošovicích.
EU chce přijmout směrnici nařizující snižování emisí oxidu uhličitého v dopravě. Týká se to každé automobilky a pro každou to
představuje investovat stamiliony korun do vývoje motorů s nižší spotřebou, do vývoje filtrů prachových částic, systému start-
stop nebo dalších zařízení, která škodlivé emise omezí.
Miliardy korun stojí generační obměny vozů a vývoj nových modelů, které automobilka nutně potřebuje, aby se udržela na trhu.
Zanedbání tohoto pravidla pocítil poklesem zisku Volkswagen, když před lety neúměrně spoléhal na oblibu vozu VW Golf.
Odbyt se snížil i francouzské značce Peugeot, která zpozdila inovace své sedmičkové řady. A to bylo v době, kdy korejské vozy
při své cestě na evropský trh narazily po čtyřměsíční plavbě na desetiprocentní celní bariéru. To se nyní mění. Závod Kia
Slovakia u Žiliny má letos vyrobit sto tisíc vozů Kia Cee’d. Příští rok to má být dvojnásobek. V roce 2009 zahájí komerční výrobu
továrna Hyundai v Nošovicích. V plánu má produkci sto tisíc pětidveřových hatchbacků Hyundai i30.
Jak auta ze Žiliny, tak z Nošovic nebudou zatěžovat cla a náklady na dopravu z Koreje. Oba vozy jsou určeny pro evropské trhy
a jsou přímými konkurenty řady dalších aut nižší střední třídy včetně Škody Octavia, která je nejprodávanějším modelem
značky.
Zatímco octavia s benzinovým motorem 1.4 stojí 425 tisíc korun, za stejně silnou Kia Cee’d dá zákazník 340 tisíc. Hyundai i30
zatím na trhu není, přibližně srovnatelný model Hyundai Elantra s motorem 1.6 dnes stojí 330 tisíc korun, a to včetně cla a
dopravy.
Aby Škodovka v této konkurenci obstála, bude muset své modely hodně vylepšit nebo hodně zlevnit. Škodovácké tvrzení, že
jejich vozy mají stoletou tradici a mají své věrné zákazníky, je sice dnes pravdivé, ale co zítra? Věrností značce si byli jisti i
inženýři Renaultu, když v rumunské Dacii zaváděli výrobu loganu. Dnes tento velký, robustní a hlavně levný vůz, určený pro
východní trhy, »válcuje« prodejní pozice renaultů ve Francii.
Hyundai nepředstavuje jen konkurenci produktovou. Škodovce bude ubírat i lidi. Již dnes budoucí nošovická automobilka
eviduje tři stovky zájemců o práci z Mladé Boleslavi. Nástupní platy v Nošovicích budou sice nižší než ve Škodovce, ale pod
heslem »platy porostou s firmou« slibuje Hyundai například technikům zvyšování mezd každého půl roku.

: Vladimír Kaláb, www.ihned.cz/kalab